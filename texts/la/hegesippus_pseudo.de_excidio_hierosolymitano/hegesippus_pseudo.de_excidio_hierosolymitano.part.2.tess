<hegesippus_pseudo. excid. hiero. 2.1.1> Sepulto Herode libera ut in defunctos solent iudicia populi depromebantur: grauem fuisse illum et intolerabilem sibi; iniusta imperia in ciues exercuisse tyrannum non regem; suorum parricidam domesticum, expoliatorem publicum, nemini quicquam dereliquisse; tributum additum, exhausta omnia, locupletatos alienigenas, Iudaeos exinanitos; qui templum hostem induxerit, sacra omnia sacrilegio contaminarit. Beatos qui defecissent, cum tormenta uiuentibus non deessent, plura malorum Iudaeam post depulsam captiuitatem in paucis annis sub Herodis imperio pertulisse quam in ipsa captiuitate sub hoste barbaro sustinuerit, cum sibi Babyloniorum reges imperitarent. Sub illis tolerabiliora exilia quam sub Herode domesticum domicilium, ab illis ad sua remissos, ab hoc fugatos. Immitiorem Dario, Artaxerxe superbiorem, Medis rapaciorem. Sperasse finem malorum, ut sibi exire liceret exilio, si diem clauderet, sed accessisse ad seruitutis miseriam Archelaum spontaneum successorem, qui et Herodem referret et noua adderet. Miserum hoc in regnis esse quod dominus eligeretur, miserius .quod inuitis inponeretur. Solacium seruitutis uideri, si ipsi sibi dominum legant, eo quod fiat benignior si deferatur imperium, superbior si usurpetur. Longe itaque Archelaum Herode intolerabiliorem futurum, cum iste assumserit regnum, ille acceperit. 

<hegesippus_pseudo. excid. hiero. 2.1.2> Ea non solum crebro in Iudaea conferebantur, uerum etiam Romae adsistenti Archelao perorantibus accusatoribus in os obiecta apud Caesarem senatumque, ubi de regno Archelai confirmando abrogandoque diu certatum. Denique cum in templo Apollinis, quod Caesar condiderat multisque ornatibus uenustarat, locus esset cognitioni datus, Salomes filius Antipater illa quae supra diximus et multa alia dicendi ualidus prosequebatur: mirari se quod Archelaus quasi petendum a Caesare regnum praetenderet, cum usurpatione temeraria iam dudum intra Iudaeam inconsulto Caesare regem exercuisset. Quid enim sella aurea allatumque diadema nisi regni insignia forent? Quo spiritu sedere praesumserit supra thronum regium? De sublimi solio salutare plebem circumfusum stipantibus numeris militaribus; more quodam et usu imperatorum promi diadema, quod Caesaris iudicio seruari oportuerat non solum pro potestate Romani imperii sed etiam pro iure testamenti. Herodem enim nec praeripere potuisse Caesari uel senatui, quod ipse uel a senatu accepisset uel a Caesare recepisset. et superiore testamento expressisse satis propriae indicium uoluntatis, quo Antipan succedere sibi in regnum sensu integro perpensoque consilio declarauerit, et posteriore omnia Caesaris iudicio reseruasse, quamuis soluto iam corpore, anxius supremo periculo nec ullius iam sensus aut consilii capax dictauerit non quod arbitrabatur sed quod ingerebatur. Praereptorem igitur imperii de se ipso pronuntiasse quod non mereretur tuo, Caesar, iudicio in regnum substitui, nam si meriti sui conscius foret, petere potius quam eripere maturauisset. Non petendo autem sed usurpando quae in petitione consisterent etiam in pecuniariis negotiis praeiudicare solere, ut praeposteri litigatores cadant causa. Hic uero non pecuniarum quaestum in crimen uocari sed imperii Romani uiolatum ius, reuerentiam despectam, spretam potestatem; indignum aestimatum Romanae curiae senatum, qui soleret regnum dare atque eripere, ut cum Caesare uetustam conferendi imperii seruaret praerogatiuam. Quid facturum esse, cum regnare legitime coepisset qui ante regnum insoleuisset? Necatos praeterea plurimos, quia opem fessis rebus et tributorum alleuamentum poposcerant, remedium postulantibus bellum inrogatum, interfecta VIIII milia Iudaeorum in ipsa uenerabili apud suos paschae celebritate, pro pecudibus homines immolatos, sacratorum qui ad templi festa conuenerant sanguinem fusum, spectaculum miserabile. Si quis caesorum stragem recenseat, Babylonios reuertisse arbitretur. Quanto crudelius a ciue commissa quae in hoste barbaro plena immanis saeuitiae atque impietatis aestimarentur? Hanc sportulam ciuibus datam, hoc sacrificio Archelaum regni sui primordia commendauisse. Debere misereri Caesarem senatumque reliquiarum Iudaeae, quae quondam liberis fulta populis seruitutem optaret, si modo tolerabilem liceret perpeti sub rege iusto. Longe illum abesse a iure imperitandi, siquidem nullis apud Iudaeos regnum conpeteret, nisi ei qui esset ex generatione Iudae, sicut lex diceret. At uero istum Idumaeum genus, quem nulla prosapiae regalis origo contingeret, inrepsisse in honorem indebitum, siquidem, cum Antipater sibi atque Archelao fuerit auus, praestans diuitiis ceterisque artibus potens et maxime Romanorum amicitia Caesarique seniori bello probatus. Cum posset regnum sibi adsciscere, numquam tamen affectauerit, quin etiam defendere aliis maluerit quam sibi parare, meritoque illum habitum ut parentem optimum, qui Iudaeam in libertatem uindicauerit uulneribus suis nec in seruitutem deduxerit. Herodem Antoni testimonio qui paternus sibi hospes fuisset in regnum adspirauisse; ex illo Iudaeorum res imminutas, egisse ut hostem non ut rectorem. Cum igitur etiam ipse adulter regni fuerit, quomodo potuisse ab eo legitimum regem creari? Non deprecari tamen quo minus sub regno sint, sed poscere ut sub Romano cuius sibi gratia iam in Macchabaeis parata tantum per usurpationem regni postea degenerauerint, ut multo inferiores sint his, aduersum quos Romanam petierint societatem. Denique orare sese ‘Vt eadem condicione Iudaea qua Syria praesidale iudicium a uobis adipiscatur, quo deuotionis nostrae detur experimentum, utrum qui seditiosi ac rebelles uocamur possimus moderatis iudicibus obtemperare’. 

<hegesippus_pseudo. excid. hiero. 2.1.3> Aduersus ea Nicholaus pro Archelao respondens inquietissimam nationem insolentiae adseruit poenas dedisse, ne hinc potissimum Archelaus in inuidiam inexcusabilis criminis arcesseretur, si per seditionem pacem turbarent atque a Romanorum societate animis atque armis discederent. De testamenti autem praelatione quis dubitaret, ‘Cum et posterius praeferri soleat superioribus et hoc multo ualidius ceteris uideri debeat, in quo Caesari confirmandi regalis iudicii seruata sit praerogatiua, quo cumulata potius quam imminuta Romani nominis reuerentia sit, si et a uobis, Caesar, non praeripiatur regibus quod priuatis licet, ut eorum ualeant testamenta et quem potissimum sibi cupiant succedere ultimo scribant stilo, atque ab illis iterum ea uobis honorificentia seruetur, ut confirmatio iudicii a uobis petatur, ut is succedat quem pater elegerit, uos probaueritis? Quando igitur magis sapuit Herodes, cum tibi, Caesar, seruauit praerogatiuam, an quando praeteriit? Vbi Antipas substituitur, Caesar praeteritur, ubi Archelaus subrogatur, Caesar adsciscitur. Sine firmamento nulla res stabilis. Diuino itaque iudicio, ubi iustitia deerat, uel simulationi uel uoluntati firmamentum defuit: ubi autem aequitas animi suppetebat, robur quaesitum, ut iudicium confirmaretur. Considera igitur, utrum fecerit iniuriam qui te elegit, aut rescindi debeat quod te arbitro sanciendum reliquit, rerum omnium domino, cui iure etiam reges cedunt potestatem. Qui enim sciuit quem eligeret ad confirmandum, sciuit utique quem eligeret ad imperandum, nec in successore falli potuit qui non est falsus in confirmatore. Nam qui te arbitrum constituit, cognouit utique talem successorem sibi constituendum, qui tibi quem constitueres non displiceret.’ 

<hegesippus_pseudo. excid. hiero. 2.1.4> Auditis partibus Caesar sententiam distulit. Deinde conlato cum senatu consilio Archelaum genti praeposuit, ut fungeretur rectoris munere non regni honore. Spopondit tamen et regnum daturum, si se ita gereret ut probaretur. Iam enim temtamenta discessionis Israhelitae populi nuntiabantur. Tetrarchas duos constituit Herodis filios, Philippum et Antipan, qui cum Archelao de regno certauerat, Herodis sorori cui nomen Salome legatum seruauit, etiam alia ipse adiunxit. Duabus quoque filiabus Herodis mille talenta, quae sibi relicta erant, dispertienda arbitratus addidit etiam alia sexcenta milia et eas Ferorae liberis sociari censuit.   

<hegesippus_pseudo. excid. hiero. 2.2.1> Interea quidam e iuuenibus, simulans se Alexandrum et propter misericordiam ab his, quibus necandi munus ab Herode patre mandatum foret, subrogatis aliis in locum suum cum fratre se Aristobolo dimissum, Miletum petiit et inde Romam, quo difficilius apud ignotos cognosceretur. 

<hegesippus_pseudo. excid. hiero. 2.2.2> Vbi facile Iudaeos ad rerum nouitatem promtissimos excitauerat, nisi conperto ea Caesar ad se eum perduci ocius per Celadum quendam qui Alexandrum plene nouerat praecepisset. Celadus, ubi iuuenem uidit, similitudine deceptus haesitauit, sed reliqua perspiciens indicia non conuenire quaesiuit ubi esset Aristobolus. At ille in Cypro insula degere adseruit cauentem insidias eo quod coniuncti inter se fratres facilius extinguerentur. Deinde ad Caesarem deductus aperuit ilico inpunitate promissa fretum se specie similitudinis quod esset Alexander simulauisse, ut innumerabilia munera quasi regis filius a Iudaeis consequeretur. Caesar dolum risit, sed et ipsum immunem dimittit et eos, qui ultra priuatum modum quasi regis filio detulerant, satis multatos esse pronuntiauit, quod superfluis sumtibus infinita dispendia tolerauissent. 

<hegesippus_pseudo. excid. hiero. 2.2.3> Archelaus autem profectus in Iudaeam ob obscenitatem morum et insolentiam accusatus apud Caesarem cognita inter partes causa Viennam relegatur opesque eius thesauris Caesaris adsociatae. 

<hegesippus_pseudo. excid. hiero. 2.2.4> Hoc merito pretium luit qui nec a fratris sui germani coniuge suas conpresserat cupiditates. Nam ubi Alexander obiit patris imperio neci traditus, Glafyra uxor eius Archelao rege Cappadocum genita, quemadmodum supra memorauimus, Libyes regi Iubae secundis est copulata nuptiis. Quo defuncto reuertit ad patrem. Illic eam contemplatus Archelaus, quod fratrem mariti filiorum patruum hautquaquam pie refugiendum arbitraretur, ita deperire coepit, ut uxorem eiceret Mariammen et Glafyram in locum illius substitueret. Non multo post, ubi mulier in Iudaeam rediit, uidit in somnis Alexandrum et conplecti desiderauit. At ille indignanti similis a conplexu refugus uisus est dicere: ‘Haec est, Glafyra, promissi fides? Ita amores erga, te seruasti meos, quorum memorem te esse oportuit? Sed esto: adulescentula secundas nuptias non refugeras, etiamne tertias, etiamne fratrem mariti? Ita te mea delectauit iniuria, ut in meam domum tertio nupta coniugi remeare non erubesceres? Sed mihi curae ne diutius maneat contumelia mea contagio tua, nec longum laetabitur fraterni incestus matrimonii.’ Exsurrexit mulier et familiaribus narrauit somnium, atque ipsa biduo post defuncta fidem fecit, quod huiusmodi coniugia nec uiuorum legibus inpunita sint nec mortuorum uoluntatibus.   

<hegesippus_pseudo. excid. hiero. 2.3.1> Ipse quoque Archelaus uidit in somnis spicas VIIII plenas magnas a bubus uorari. Cui quaerenti respondit interpres VIIII spicis VIIII annos significari, quibus potestate usus sit amplissima et maxima. Nono itaque anno imperii sui mutationem eidem fore, eo quod boues, qui arua aratro soleant interuertere, mutationem significent laboriosam, quae deuoret atque absorbeat merita superiora. His cognitis quinto die uenit a Caesare qui eum ad iudicium Romam deduceret, in quo condemnatus et actus in exilium etiam morte inpleuit somnia sua. 

<hegesippus_pseudo. excid. hiero. 2.3.2> Principatus gentis qui ad Archelaum pertinebat conuersus est in nomen prouinciae, quo nomine Romani, cum in ius suum uincendo redigerent, procul positas regiones appellauerunt. Manserunt tamen tetrarchae ut erant Philippus et Herodes, mutato uocabulo qui Antipas prius nuncupabatur. Nam Salome moriens loca quae tenuerat et potestatem suae gentis Liuiae uxori Caesaris dereliquerat. Is status erat Iudaeae quando Caesar defunctus est, relinquens Tiberium priuignum suum Liuiae uxoris filium ex superiori genitum coniuge successorem imperii Romani, cuius in honorem Tiberiadem Herodes condidit. Philippus quoque Liuiam urbem matris eius uocabulo nuncupandam putauit. 

<hegesippus_pseudo. excid. hiero. 2.3.3> Et quia propositum nobis est aperire causas, quibus populus Iudaeorum a Romano imperio desciuerit sibique exitium accelerauerit, Pilatum prouinciae praesidem initium ruinae dedisse res indicat, quandoquidem Caesaris imagines Hierosolymitanis aedibus inferre primus omnium non dubitauerit. Quo motus populus cum resisteret atque ille recipiendas censeret imagines, plurimos in mortem coegit. 

<hegesippus_pseudo. excid. hiero. 2.3.4> Dum haec in Iudaea geruntur, Agrippa Aristoboli filius Romam aduenit cupiens aduersum Herodem tetrarchen apud Tiberium iudicio decernere, sed despectus a Tiberio, cum Romae degeret, plurimos sibi adsciuit ad amicitiam et maxime Germanici filium Gaium, quem siue paterni nominis gratia amabilem populo, seu regii generis propinquitate proximum imperio ratus an quodam praesagio studiosius excolebat, quam uel aetatis uel honoris eius ratio patiebatur, ita ut quodam die manus eleuans deprecaretur, ut maturius Tiberio mortuo Gaium uideret imperatorem. Quo prodito per Eutychum, libertum suum, Agrippa iussu Tiberi in uincla ducitur et grauibus modis excruciatur, non ante dimissus quam Tiberius diem clauderet. Cuius tempora foeda ludibriis Caprearumque secessus — ignauia intolerabilis — nullum tamen efficacis uirum operis in necem eius excitauerunt, recentis, ut arbitror, Romani imperii reuerentia siue terrore saeuissimae crudelitatis, quia plerumque asperitas quo grauior eo tutior est.   

<hegesippus_pseudo. excid. hiero. 2.4.1> Eo imperante famosum ludibrium Paulinae spectatissimi generis feminae Romae percelebratum est. Quae cum egregiam castitatis apud omnes famam haberet, esset autem praestantissimi decoris et eminentis gratiae, temtata Mundi equestris militiae ducis interpellationibus nec inflexa, uitio nimiae superstitionis patuit errori, namque subornatis Isidis sacerdotibus qui uelut Anubis ad eam mandata perferrent, quod eam ad templum inuitaret, delectatum se eius sedulitate et pudicitia noctem poscere, habere se quod eidem secreto uellet committere. Quod illa accipiens laeta ad maritum detulit, deum suis adesse uotis, a deo suam posci praesentiam, negare se non posse oboedientiam. Itaque et ex sua et ex mariti sententia pergit ad templum Isidis, noctem exegit remotisque procul arbitris quasi sacri cognitionem mysterii perceptura sese stratis conposuit suis, aestimans quod ad eam deus suus in somnis ueniret et per uisionem sese eidem demonstraret. Verum ubi aliquid noctis processit, quo facilius mulier plena somni deciperetur, Mundus assumto uultu Anubis habituque aduenit, uestimenta ableuat, in oscula ruit. Expergefactae mulieri Anubem se esse dicit, uultum Anubis praetendit. Illa deum credidit, beatam se adserit quod eam dignatus sit uisitare dominus deus suus. Amplexum petenti non negat, refert tamen utrum deus possit homini misceri. Ille promit exempla quod et Iouem summum deorum Alcmena susceperit et Leda eiusdem concubitu potita et plurimae aliae, quae ediderint deos partu. De se quoque et illa deum esse generandum persuadet mulieri, concubitu miscetur. Redit ad maritum laetior, dicens quod mixta deo sit mulier et eius promissu deum esset generatura. Fit ingens in stupro mulieris mariti gaudium. Postea occurrit Mundus mulieri et ait: ‘Beata Paulina concubitu dei, magnus deus Anubis, cuius tu accepisti mysteria. Sed disce te sicut diis ita et hominibus non negare, quibus tribuunt quod tu negaueris, quia nec formas suas dare nobis nec nomina dedignantur. Ecce ad sacra sua deus Anubis uocauit et Mundum ut tibi iungeret. Quid tibi profuit duritia tua, nisi ut te XX milium quae obtuleram conpendio defraudaret? Imitare deos indulgentiores, qui nobis sine pretio tribuunt quod abs te magno pretio impetrari nequitum. Quodsi te humana offendunt uocabula, Anubem me uocari placuit et nominis huius gratia effectum iuuit.’ Praestricta sermone mulier inlusum sibi intellexit et dolens iniuriam pudicitiae confessa est fraudem marito. Ille nihil habens quod uxori indignaretur, cui ipse cubandi in templo potestatem permiserat, et conscius coniugalis castimoniae principi querellam detulit. Qui motus potentis uiri contumelia atque atrocis flagitii commento sacerdotes templo rapuit, quaestioni subicit, confessos necat, simulacrum Isidis Tiberi demergit. Mundo fugiendi potestas permissa, eo quod ui amoris et formae superatus gratia leuioribus commissorum suorum pretiis multandus aestimaretur.   

<hegesippus_pseudo. excid. hiero. 2.5.1> Quod igitur ludibrium imperitante Tiberio acciderit non putaui praetereundum, ut ex eo deformitas colligatur imperatoris. Sicut enim boni principis uita probitatis quaedam praescriptio et per uniuersos uiuendi forma est, ita imperatoris conluuio lex flagitiorum est. Ab eo missus Pilatus in Iudaeam, uir inprobus atque in exiguo ponens mendacium, circumuenit Samaritanos, ut montem cui nomen Gadir peterent — erat enim illis sacratus — eo quod uellet eorum mysteria cognoscere. Et ascendens populum praeuenit equitatu pedestrique exercitu, strauit adficto crimine, quod a Romanis discedere et conciliabulum sibi quaerere praeparauissent. 

<hegesippus_pseudo. excid. hiero. 2.5.2> Quid enim non auderet, qui etiam Christum dominum ad salutem humani generis aduenientem, multis et diuinis operibus profundentem in homines misericordiae suae gratiam nihilque aliud docentem, nisi quod primum deo, deinde imperatoribus faceret populos oboedientes, cruci suffixerit? Demens qui minister esset sacrilegi furoris et interficeret auctorem salutis. Ex illo itaque Iudaeorum res perditae, ex illo exitium genti temploque maturatum excidium. Nam si Herodes, qui Iohannem neci tradidit, perfidiae et crudelitatis suae pretium luit deiectus regno atque exilio datus, quanto magis praecipitibus furiis actum intellegi datur eum qui Christum occiderit? 

<hegesippus_pseudo. excid. hiero. 2.5.3> Quae autem causa mortis fuerit Iohanni breuiter expediam. Philippum et Herodem qui prius Antipas dictus est germanos fuisse supra ostendimus; uxorem Philippi Herodiadem quam Herodes inlicito ac nefando sociauit sibi iure matrimonii. Non tulit hoc Iohannes et ait illi: ‘Non tibi licet uxorem habere fratris tui.’ Tum ille commotus in carcerem trusit Iohannem. Nec multo post necauit uirum iustum et constantem diuinae legis exsecutorem. Non solum enim quasi praedicator euangelii fraterni cubilis incestum reprehenderat, uerum etiam quasi legis exsecutor praeuaricatorem legis condemnauit, qui fratris uiuentis uxorem eripuerat, praesertim habentem semen de germano ipsius. Hinc excitata Iudaeorum fere omnium in Herodem odia et poena adcelerata. 

<hegesippus_pseudo. excid. hiero. 2.5.4> Cuius auctor Herodias, uidens Agrippam plurimum praeualuisse apud Caesarem, conpulit eum Romam pergere, quo sibi imperatoris gratiam conciliaret, obiectans desidiae contumeliam, quod fugitans labores, dum moratur domi, indignos sibi pateretur anteferri. Nam cum Agrippa ex priuato rex factus sit, quanto magis ipsi iam dudum tetrarchae quo regnum conferat Caesarem non dubitaturum. Itaque mulieris obprobria nequaquam sustinens, Romam profectus, dum Gai amicitiam petit, ab Agrippa accusatus etiam tetrarchiam amisit, quam a Iulio Augusto acceperat, et fugitans in Hispaniam una cum uxore Herodiade maerore animi consumtus est. 

<hegesippus_pseudo. excid. hiero. 2.5.5> Mortuo quoque Tiberio Gaius successit, qui dominum se et deum uideri atque appellari uolens causas dedit Iudaeis grauissimae seditionis, ac nisi propero fine imperium clausisset, Iudaeorum genti finem fecerat maturiorem. Non solum enim ab inlicitis non reuocabat suos, uerum etiam missis in Iudaeam ultima supplicia minitabatur, nisi omnia aduersum ius et fas religionis armis patrarent. Plurimum eius imperio potuit Agrippa, sed dum uellet muro ambire maximo Hierosolyma, ut Romanis fieret inexpugnabilis — praeuidebat enim imminentem ruinam — morte praeuentus opus inperfectum reliquit. 

<hegesippus_pseudo. excid. hiero. 2.5.6> Nec minorem potentiam exercuit imperitante Claudio, quia ipsius quoque primitiis interfuit, cum Gaio peremto ipse a militibus adsumtus in imperium, resistente sibi senatu regni taedio, Agrippam legatum direxit, quo interprete repromissa moderationis fides, inita gratia, pax conuenit. In locum Agrippae patris Agrippa filius eius a Claudio Caesare rex subrogatus est.   

<hegesippus_pseudo. excid. hiero. 2.6.1> Ipse quoque Claudius exactis tribus et decem annis cum deficeret, Neronem Romano imperio principem dedit captus uxoris Agrippinae persuasionibus, quae tantum fraudibus ualuit, ut filium imperatoris Brittanicum designatum successorem ipso iure naturae principatus exortem redderet. Cuius artis mox paenituit eam, quia dum ex se genito consulit, principi suum negauit ignara quod elatus imperio nec matrem agnosceret atque in exitium eius beneficii mercedem inuerteret. Idem tamen Octauiam Claudi filiam coniugio tenebat, praepostero ordine gener filio praelatus, quia mala rei publicae praeponderabant, cui debebatur parricida, sacrilegus, incestus, ut in eo crimina, non ulla bonae artis merita regnarent. 

<hegesippus_pseudo. excid. hiero. 2.6.2> Tali imperatore, seu morum eius intuitu atque ignauiae contemtu siue quia Iudaeis ob grauia sacrilegia auerso praesidio dei summi ultimum excidium praeparabatur, erupit in seditiones graues, latrocinia, dissensiones eorum insolentia, quos per XX annos Eleazarus princeps latronum grauissime depopulatus, aliquando tamen captus a Felice, qui Iudaeae praeerat, et Romam directus graues poenas dedit. 

<hegesippus_pseudo. excid. hiero. 2.6.3> Ne sic quidem graui caesorum numero infractus est populus Iudaeam inhabitantium, sed in ipsis Hierosolymis aliud latronum pullulauit genus, qui uocabantur sicarii. Non iam secretis abditi, nec tenebris nocturnis insidiantes sine aliquo praesidio commeantibus, sed luce diei atque in medio urbis et turbae stipaminum, percutiebant quoscumque propius accesserant. Breues manu gladios gerentes, conferto populo permixti, ubi adhaerentem fixerant, cadebat inprudens caeco uulnere ut querellam mors praeueniret. Funus in promtu sed percussor latebat, et si quis commotus fuisset alieno uulnere, propior suo factus, erat caesorum portio. Ita uel periculi metu uel dissimulatione facinoris sicarius non deprehendebatur: tanta erat insidiantium uelocitas et celandi ars. Occiditur sacerdos Ionathes, addebantur multi cotidie, grauior erat metus uiuentium quam aerumna interfectorum. Quasi ad pugnam, sic cotidie unusquisque progrediebatur, grauiore tamen condicione, quia hostis praeuidetur, sicarius delitescebat. Mors in oculis, in animis timor. Nemo se regressurum credebat, nec amicis fides deferebatur dum sicarius metueretur. 

<hegesippus_pseudo. excid. hiero. 2.6.4> Quo plerique perterriti, insontes quidem a flagitio latrocinandi uel sicariorum contubernio, etsi manu innoxii, consilio tamen infirmiores desertum petiere. Sed dum sibi consulunt, terrorem fecerunt discessionis, ex quo belli aduersus Romanos suspicio primo, deinde inuidia exarsit. Quo motus prouinciae rector misso equitatu et pedestri agmine maximae multitudinis stragem edidit.   

<hegesippus_pseudo. excid. hiero. 2.7.1> Aegyptius quoque pseudopropheta adueniens et magicis inbutus artibus, iactabat se prophetico spiritu caelestia adnuntiare oracula; XXX milia fere Iudaeorum adsociauit sibi eosque ad montem Oliueti congregans frequenti inruptione penetrabat Hierosolyma, ita ut etiam Romanas incursaret custodias, quae ne quid a populo moueretur Hierosolymis praetendebant. 

<hegesippus_pseudo. excid. hiero. 2.7.2> Vbi etiam haec conpressa est insolentia, quasi in aegro corpore alia pars grauius inflammabatur. Plurimi enim palam discedendum a Romanis, libertatem seruitio praeferendam uociferabantur progressisque in agros quibus alimonia deerat ui expetebatur.   

<hegesippus_pseudo. excid. hiero. 2.8.1> Postremo in urbe Caesarea grauis inter Iudaeos et gentiles seditio incessit, uindicantibus sibi Iudaeis urbis totius quasi ab Herode Iudaeo conditae possessionem, renitentibus gentilibus quod conditor quidem Iudaeus fuerit, sed Caesaris eam nomine declarauerit, denique et templa intra eam instruxerit et statuas adposuerit eoque uideri magis eam gentilibus usibus mancipatam. Harum contentionum seditio in manus uertit, quia neque primi Iudaeorum suos seditioni deditos conprimere poterant et gentiles opprobrio ducebant, si Iudaeis sibi cedendum arbitrarentur. Itaque excitauerunt Felicem, ut dum utriusque partis gestit conprimere multitudinem non adquiescentem, praesertim armis quando aliter nequibat consuleretur. 

<hegesippus_pseudo. excid. hiero. 2.8.2> Cui successit Festus, qui latronibus plurimis conprehensis haut exiguos ultimo exitio dedit. Albinus quoque eadem a Romanis potestate sibi credita nullum nequitiae genus praetermisit, rapinarum inprobus praedo, ut qui non dedisset pecuniam in uincula raperetur quamuis innoxius, qui dedisset etiam reus absolueretur. Auaritia gignebat superbiam, ut pauperioribus se tyrannum praeberet, mancipium ditioribus. 

<hegesippus_pseudo. excid. hiero. 2.8.3> Idem tamen ut sit praetergressus nequitiam superiorum, ita a successore Floro quasi deses ac lentus in flagitiis longo sed proximus interuallo praeteritus ac derelictus, ut conparatione deterioris integer aestimaretur. Et qui primo questi fuerant ut adflicti, postea Festum quasi bonum iudicem desiderabant. Hic enim singulos exuerat, Florus urbes diripiebat inquinatissimus in obscenitatibus, in saeuitia crudelissimus, armis omnia conturbans et proelia de proeliis serens, qui nec obsecratus ignosceret, nec exsaturatus parceret. 

<hegesippus_pseudo. excid. hiero. 2.8.4> In conspectu Beronices, quae soror Agrippae regis ad templum religionis causa uenerat, acerbissima caede in populum desaeuiebat, nec obsecranti deferendum arbitratus, cum inseruientem religioni, nudis pedibus adstantem cerneret et orantem fastidio haberet. Vnde ad Agrippam regem et ipsa scripsit et populus Iudaeorum direxit precatum auxilia libertati. 

<hegesippus_pseudo. excid. hiero. 2.8.5> Cui regredienti ex Aegypto occurrerunt plerique ultra LX stadia Hierosolymitanae urbis obuiam progredientes et circumducto per urbem cum fidem querellarum probarent, insistere coeperunt ut legatos ad Neronem mitterent. Verum ille dolorem ut ciuium et ipse miseratus temtamenta tamen belli aduersus Romanos alta prudentia cernens moueri, ne sibi inuidia populoque ultimum gigneretur periculum, coacto in unum populo, eo loci, qui templo proximus et ponte diuisus Xystus appellabatur, huiusmodi orationem habuit.   

<hegesippus_pseudo. excid. hiero. 2.9.1> ‘Etsi in plerisque inprouidus consulendi moderandique inpatiens dolor grauibus aliquos faciat inaestuare querimoniis, tamen ubi consilium sumitur, sequestratur affectus doloris. Nam si promptos ad ulciscendas iniurias et ad inferendum Romano bellum imperio uniuersos ex hoc populo conperissem ac non melioris partis et tranquillioris sententiam quod pacis est praeoptare et quod quietis praeferre, nec uenire ad uos ausus forem, nec consilium dare. Superfluum enim est suadere quid fieri oporteat, cum audientum adsensus in deteriora sit. Sed quia aliis inexpertus bellicorum usus malorum, aliis perfunctoria spes libertatis, praedulcis ad expetendum sed plerumque inrationabilis ad adipiscendum, — multis enim dum libertas petitur seruitus adcumulatur, et frequenter totum eripitur, quibus uel nomen libertatis remanserat, — alios, quibus praesentia uilitate sui displicent, rerum nouitas inuitat, ac si turbentur negotia lucrum putatur, ideo uobiscum consilium conferendum putaui, ne aut prudentiorum sobrietas praeripiatur insolentiorum audacia, aut qui recte sapere nesciunt nostro saltem admoniti sermone cognoscant adquiescendum esse consultioribus. Silentium igitur deferendum censeo, ut et nos quae conducere uobis arbitramur aperiamus, et uestrum nemo perturbet, si aliqua praeter suam uoluntatem audiat. Nemo enim poterit aestimare quale sit quod dicitur, nisi audierit prius, cuius cum ipse futurus arbiter sit, probetne an respuat, frustra conturbat ne audiat. Licet enim et post consultationem unicuique sentire quod sentit et, si discessio placet, etiam post sobrios monitus seruare inconsultae uoluntatis sententiam. Sed dicit aliquis: cur frustra audiri uelim, si non adquiescant qui audiunt? Quia si nolint adquiescere cum audierint, portio mihi contionis, non omnis populus periclitabitur; si autem audire nolint, etiam cum pars conturbat auditorii, uniuerso populo eripitur audiendi profectus. Itaque apud eos mihi sermo morietur qui audire uoluerint, si uel ex parte aliqua mihi silentium non deferatur. Intercipitur enim sermo omnis et quasi totus decidit, si contionalis fragoris et inquieti strepitus exanimetur impedimento. Duo sunt itaque quibus primo respondendum arbitror, quae in maximo sunt querellarum pondere, quod plerique uociferantur de iniuriis praesidum et quod plerique perisse sibi libertatem gemunt. Quarum propositionum separanda mihi conplexio uidetur. Si enim praesides inprobi, quid opus est libertatem attollere? Ne uideamini non eorum merito sed seruitutis fastidio accusare praesides quasi dominationis ministros. Aut si intolerabilis seruitus, superflua ergo de praesidibus querimonia. Nam etsi in illis moderatio sit, nihilominus tamen turpis seruitus est. Consideremus igitur ne in utroque eorum non perfunctoria bellorum materia sit. Quid autem ineptius quam de iniuriis queri et bellum subtexere ac periculis mutare contumelias, dum iudicem refugias, hostem inducas, cum iudex iniquus plerumque iuris interpres sit, hostis autem etiam iustus semper sit adpetitor salutis? Temperari ergo non exasperari iudicem decet, hostem caueri, ne alterum acerbes, alterum arcessas, cum et delinimento mitior fiat et iste declinari debeat ne possit nocere. Cauendum igitur de iudicibus ne maior querella quam iniuria sit grauiorque obiectionum inuidia quam commissorum pretia. Saepe enim qui primo uerecundius deliquerint accusati insolentiores sunt, et qui occulte ante furati sunt postea palam latrocinantur. Nihil itaque tam exasperat feruorem uulneris quam ferendi inpatientia. Denique in ipsis agrestibus feris artissima uinculorum, si se excitent, inprimuntur, si quiescant, relaxantur, grauisque febrium uis tolerando minuitur, inquietudine augetur. Quodsi norunt sibi consulere agrestia ut naturae obliuiscantur, quo dolorem ableuent, quanto magis in hominibus frequens docuit usus quod eorum qui laesi sunt tolerantia laedentibus fuerit uerecundiae, ut sine accusatore correxerint quod accusatione non emendassent! Sed esto, fuerit intolerabilis Romanorum iudicum insolentia, quid igitur tolerabilius, uniuersos an unum perpeti? Quae autem iustitia, cum unus laeserit, bellum inferre omnibus? Numquid omnes Romani iniuriae auctores? Numquid ipse Caesar? Aut studiose electus est inprobus qui ad uos mitteretur? Sed neque speculari possunt trans maria oculosque ad orientem ab occidente intendere ut illic uideant quae hic geruntur, neque audire facile, quod, etsi sollicitudo exigat, longinquitas negat probationum difficultate. Vnius igitur culpa discidium pariet orbis Romani, cum etiam sine querellis uestris propera correctio sit nulla accusationis inuidia, itineris nullo labore? Annuis enim uicibus Romani magistratus mutantur, quo fit ut nec insolens diu maneat et moderatior cito succedat. Nihil igitur oberit quieuisse, cum remedium deferatur etiam quiescentibus. Causas autem belli intexere perniciosum, quia belli dura aduersum omnes condicio, aduersum Romanos ultima est. Quos si fugere uelis cum superare non queas, orbis terrarum tibi relinquendus est. Sed libertatis cupiditatem praetenditis. Sera ista deliberatio. Prius certandum fuit ne amitteretis libertatem, quam ut amissam reposceretis. Durus seruitutis usus et ideo aut a principio subeunda non fuit aut suscepta aequanimiter ferenda. Tunc decuit restitisse, cum ad seruitium uocaremini. Illa iustior pugna. Qui autem semel se dederit in seruitutem, etsi postea subtrahere uelit, non ille tamquam amator libertatis adseritur, sed tamquam seruus contumax adiudicatur. Vbi erat ista libertatis defensio, cum Pompeius uestris ingrueret regionibus, urbem dominus intraret? Vbi erant arma pro libertate? Cur deposita sunt a patribus nostris? Et certe illi fortiores nobis fuere. Vigebant animis, abundabant subsidiis, cupiebant repugnare sed exiguam portionem Romani exercitus non sustinuere. Victi sunt sed reseruati. Agnouerunt iugum seruitutis, ne tolerarent poenam captiuitatis. Quid recusatis heredes quod debetis iure successionis? Adstringunt uos negotia patrum. Quomodo oboedientiam refugitis tanto inferiores oboedientibus? Aut quid uobis reliqui erit qui in uos Caesarem et omnem uirtutem Romanam mouetis? Quomodo potestis sustinere eos, qui de omnibus triumpharunt atque ab omnibus sibi militantibus nunc adiuuantur? Et Athenienses quidem pro libertate totius Graeciae incendio patriam tradiderunt, exilio mutantes domos ne sibi Xerxes dominaretur, quem in terris nauigantem, in fluctibus gradientem, cum eum nec maria caperent nec terra sustineret, quod Europae totius spatia transitus eius itineris includeret, angustioribus terrarum finibus quam exercitus commeatu, ita persecuti sunt fugientem, ut uix una naui fugitans auxiliique indigens se subtraheret captiuitati. Verum ipsi illi uiri, qui totam fregerunt Asiam propter exiguam Salamina et imperitantem fluctibus Xerxen subigentem maria in eo ipso quod sibi subiectum putabat elemento gloriosissime bellatum fugarunt, nunc Romanis seruiunt, et principes totius Graeciae Italorum imperiis obtemperant, atque illae Athenae, quae leges aliis dabant, nunc alienis legibus famulantur. Lacedaemonii quoque post Thermopylas et Leonidae defuncti triumphos, post Agesilaum seruatorem Asiae nunc amant dominos suos. Machedonia atque Africa, quae per duos ualidissimos duces totius orbis imperium in sua iura et possessionem transfuderant, translatam a se potentiam non indignantur tantaque rerum mutatione contentae optant propitios, quos ad seruitutem petebant. Nec Philippi diuitiis Machedones nec Alexandri excitantur triumphis, quos duces omnium prudentissimos non inmeritos arbitrantur, quia alter se intra Graeciam tenuit, alter fugiens arma Romana usque ad regna Caspia et extrema subactae Persidis atque Indorum secreta uictor peruenit. Magni nomen optinuit, quia maximos omnium non lacessiuit. Quem licet inmatura mors triumpho Romanorum subtraxerit, seruit tamen et ipse in posteris suis, quibus orientis spolia non ad fulcrum dominationis quaesita sed ad pretium seruitutis, ut nobilitas famulantium ad uictoris opes perueniret. Magna uirtus in Alexandro: quid mirum tamen? Ille usque ad oceanum uictoriam extendit, Romani ultra oceanum. Testis est Brittania extra orbem posita sed Romanorum uirtute in orbem redacta. Quos aetas ignorauit superior didicit Romanorum uictoria. Seruiunt et ipsi qui quid esset seruitus ignorabant soli sibi nati et semper sibi liberi, qui a superiorum potentia interfuso oceano secreti metuere non poterant quos nesciebant. Plus itaque fuit transisse ad Brittanos quam triumphasse de Brittanis. Quid facerent enim elementis iam Romano imperio subiectis? Docuit illos oceanus seruitutis patientiam, postquam transfretantibus et ipse Romanorum nauigiis insuetam sibi seruitutem agnouerat. Nam de Hannibale quid retexam? Qui tot regionum uictor Romanis et ipse militauit, triumphis quibus Alpes aperuit, uiam strauit, urbes subegit quae uictoribus adquirerentur. Et qui frequenter superior spem tamen uictis numquam interclusit, semel uictus reparare sese nequiuit. Cessit sponte uictoribus, quos uictor non sustinebat, abiectisque armis uictricibus ad Prusian sese contulit regem, ex duce mercennarius, ex triumphatore fugitiuus. Veniam ad Galliarum incolas populos natura feroces et naturalibus muris ferociores, quos non caementa parietum sed iuga Alpium ab ortu solis tuentur, ab occasu oceanus includit, a meridie praerupta Pyrenaei, a septentrione Rheni fluenta immanisque Germania insuperabiles reddidisse et inaccessibiles claustrorum beneficiis aestimabantur. Romanis tamen supra nubes uiantibus et ultra columnas Herculis imperium propagantibus nihil inuium fuit: tanta facilitate hostis et qui latebat repertus et qui resistebat uictus est. Quorum inprouiso aduentu consedisse montes Germania credidit, Rhenum exaruisse: magnitudine corporum et contemtu mortis ceteris ualidiores retinaculum ante suum Rhenum putabant, nunc salutis defensorem. Itaque iam non caupulis Germanorum repletur sed Romanorum liburnis, quae pererrantes toto usque ad mare bicornis amnis fluento quondam liberas gentes seruitio premunt, ut quae ante sibi totius orbis imperium praesumserant, nunc seruitutis propriae mercedem exsoluant. Quid Illyriis erutum uenis terrarum suarum aurum profuit, quibus non abundauit ad libertatis proelium? Quanto pretiosius ferrum Romanum, cui seruit aurum Pannoniorum! Dat itaque Pannonius auri tributum et opes suas ad Romanum aerarium uolens transfert, ut sit tutior in seruitute. Nec incolam suum auro turbida Pactoli unda extulit in superbiam: seruit libenter quibus seruire imperia uidet. Nec miratur Indus gemmam suam aut Seres lanam suam: ad usum dominorum exercentur illa, non pretia mercium sed functionum munia. Persarum audimus superba imperia sed eorum quoque obsides uidemus, et cum ipsi imperitent plurimis nationibus, tamen offerunt liberos suos et nobilitatem suam seruire Romanis gaudent pro fide pacis, simul ut seruiendo discant suis imperare. Offerunt uestes, monilia, elephantos quoque. Romanis unum tributum reges inponere. Adtexamus Aegyptum abundantem opibus suis nec indigentem pluuiae caelestis, quae sibi ipsa imbres generat et pluuiarum ubertates creat. Denique cum sit feruentior omnibus regionibus, sola non queritur de siccitate, et quod nulli alii loco suppetit, alit inriguo suas messes. Nauigatur in harenis, nauigatur per sata ubi pluuia nescitur. Cuius tamen noua gratia et naturalis fecunditas Romanis militat, ut quattuor mensibus dominos alat. Quid ipsam urbem loquar cognominem regis fortissimi? Quae saepta fluminis muro nescit obsidionem, cui uniuersorum amnium maximus diffuso per spatia terrarum alueo et obsidionis submoueat inpedimenta, et inuehendis quae necessaria sunt ad usum remedia ministret. Quae magis poterat ad rebellandum quam Aegyptus excitari? Quae decies DCCL milia hominum praeter Alexandreae incolas populos Romanis fascibus numerat adscriptos. Et cum habeat tantam multitudinem, mauult tamen Romani imperii tributis se exercere quam suis militare stipendiis. Non transiliam Cyrenenses Lacedaemoniorum genus, qui quondam cum Carthaginensibus de finibus atque imperio certarunt, finem certaminis mortem offerentes, qua oblatione uicti sed ulti tamen iniuriam Philenis fratribus uictoriam concessere. Nec Syrtes praeteribo terribiles etiam solo auditu, quod omnia ad se trahant et adpropinquantia uadoso mari haereant. Tertiam partem orbis totius ab Atlantico mari et columnis Herculis usque ad Mare Rubrum atque Aethiopas definiri rerum periti adseruere. Quis tot gentium populos numero recenseat, quibus fulta Carthago Scipionis dexteram non tulit maluitque Romam duabus anni partibus aduersum se pascere, quam aliorum opibus nixa aduersum Romanos rebellare? Creta quoque centum urbibus nobilis, uberrima praeferens regna, circumfusa undique mari, fluctibus tamquam montibus solita hostem repellere, unum consularem ueretur, et plurimi populi sex fascium uirgulis metu inclinantur; Asia, Pontus, Eniochi, Scythae nomades, Tauroscythae, Meotiaque regna Bosphoranique omnes Romano imperio subiciuntur et illud ante innauigabile pelagus XL naues ad pacem exercent. Nam de Armenia quid dicam quae non solum limitis sui seruat quietem, uerum etiam Portarum intenta custodiae diligenter explorat, ne pacem turbaturus aliquis inrepat? Omnes ergo Romanis seruire gestiunt, uos soli dedignamini his esse subditi, quibus subiciuntur uniuersi? Quibus freti armis, quo superbi milite? Vbi est stolus nauium uestrarum, qui obsideat freta, percurrat maria Romanorum? In ipsorum enim nomen elementa etiam transierunt, in quos transiuit etiam orbis terrarum, qui Romano imperio clauditur et definitur, denique a plerisque orbis Romanus appellatur. Nam si uerum quaeramus, ut supra diximus, terra ipsa infra Romanum imperium est, supra quam progressa Romana uirtus ultra oceanum alterum sibi orbem quaesiuit et in Brittania sibi remotam a confino terrarum nouam inuenit possessionem. Denique quibus ius non solum ciuitatis Romanae sed etiam ipsius prope humanae conuersationis negatur illo diriguntur, ut illic habitent quasi mundi exules. Cessit oceanus finibus suis, nouit Romanus interiora eius petere secreta. Cum ipsis uobis erit bellum, aduersum quos nec natura suum ius possidet. Euphrates ille inaccessibilis ante nisi suis incolis ex utraque iam ripa Romanus est et sub imperio Romano totum esse significat orientem. Hister in septentrionalibus partibus inter saeuas et innumeras profluus gentes obsides suscipit, hostes cohercet. Meridiana plaga, quousque habitabilis esse potest, arat Romanis atque ipsis messem suam colligit. In occasu quondam ultima terrarum Gaditana ora nouos suscipit hospites, qui Romano imperio tributa sua deferant, habet et ipsa quo dirigat merces suas. Vbi ante solum naufragium putabat, ibi nunc mutuatur commercium. Cum igitur Romanorum omnia sint, unde uobis aduersum Romanos praesidia quaeretis? Ex qua uobis inhabitabili parte socios postulabitis? Quicumque enim in orbe terrarum sunt Romani omnes sunt. An ultra Euphraten ad Adiabenos dirigetis legationem? Sed nec ipsis uacat sua relinquere nec Parthus sinit petitam sibi pacem interpolari, ne ipse in finitimis reus sit rebellionis. Ne istud bellum simile putetis ac si aduersum Arabas et Aegyptios uobis gerenda proelia sint: alia Romana arma, aliae opes et toto quaesitae orbe. Nec Hierosolymitana uobis blandiantur praesidia murorum: ualidiorem murum oceani ruperunt. Sed de religionis auxilio praesumitis cum orbem iam Romanum Iesu discipuli repleuerint? Aut sine dei nutu putamus illam crescere religionem urbemque Romam supra omnes regiones proferre imperium suum? Ne nostra nos iam dudum religio deseruit, quia nos deseruimus fidem et frequenter interdicta mandatis caelestibus requisiuimus. Vnde in nos uenit Aegyptius? Quemadmodum captiui facti sumus Assyriorum? Nonne scriptura dixit haec euentura? Nonne scriptum est profananda omnia templi sacramenta? Quae iam saepius profanata uim suam atque omnem mysteriorum gratiam non repraesentant. Contaminatum est templum humano sanguine, repleta sunt puluinaria cadaueribus, profusae arae cruore. Pugnatum est sabbato, praeuaricatio facta est dum templum non sua obseruatione et feriarum sollemnitate sed cruento defenditur proelio. Et hoc utique iterum dicit. Ergo quomodo possumus tamquam aduersum hostes religioni aduersarios diuinum auxilium mereri, cum ipsi praeuaricationem inferamus nostrae religioni? Quod igitur remedium, cum et humanae opes non suffragentur, nec diuina opituletur gratia? Alterum horum aliquos inuitare ad bellum solet, uobis utrumque deest. Quid ergo superest nisi manifestum excidium? Quod si non declinatis dum cauere licet, nihil aliud nisi uos ipsi uestram patriam concremabitis templumque exuretis, coniuges quoque et liberos dabitis neci. Quibus auctores eritis supremae amissionis, cum malorum omnium incrementum inconsolabile sit nostrae culpae adscribi quae sustinemus. Accedit huc quod aliarum urbium bella suorum incolarum excidiis determinantur, uestra rebellio totius erit excidium religionis, quae toto diffusa orbe populos ubique disseminauit, et in omnibus urbibus nostri portio est. Vestro igitur proelio Iudaei omnes inplicabuntur, nec erit ulla regio nostri expers cruoris. Aut si tales sunt Romani, ut Iudaeos non persequantur nec bello lacessiti, quam iniustum est his bellum inferri quorum humanitatem speretis? Bonum est, carissimi, bonum est, dum adhuc in portu nauis est, praeuidere tempestatem futuram, nec inminentibus quemquam sese obiectare periculis, ne, cum in altum processeris, iam naufragium non possis cauere. Et plerumque quidem repentina exsurgit procella, et bellum excipitur, etiamsi non inferatur; sed interest lacessere hostem an excipere. Magis parcit non lacessitus et necessitas excusat insolentiam, ubi uero in praeruptum quisquam se inmergit periculum, oneratur etiam opprobrio. Non is hostis est, quem fuga possitis uitare. Quocumque ibitis, sequetur periculum, immo utique reperietis. Omnes enim Romanorum amici sunt, et quicumque praeter Romanorum amicitiam est, hostis uniuersorum est. Subeat uos patriae amor. Si non pignorum uestrorum, non coniugum uos contemplatio reuocat, reuocet templi contuitus sacratissimi, parcite saltem religioni, parcite sanctissimis sacerdotibus, quibus iam non parcent Romani neque ipsi templo, quos pepercisse paenitet, quoniam iam dudum uolunt omnes gentes nostram extinguere religionem, Pompeius tamen cum extinguere posset pepercit. Ego nihil praetermisi, monui omnia quae ad uestram spectant salutem. Hoc uobis suadeo quod mihi eligo, uos considerate quid uobis utile sit. Opto uobis et mihi pacem esse cum populo Romano. Si recusatis, ipsi uobis eripitis meam societatem. Aut communis erit gratia aut sine me periculum .’ 

<hegesippus_pseudo. excid. hiero. 2.9.2> Haec dicens inlacrimauit, Beronice quoque soror eius, nam et ipsa erat in Xysti superioribus. Et multum eos Agrippa suis lacrimis inflexerat, ita ut dicerent Iudaei: ‘Non Romanis rebellamus sed Floro qui bello digna, commisit bellum inferendum arbitramur.’ Respondit Agrippa: ‘Sed hoc est Romanis bellum mouere, facta uestra Romanorum iniuriam petunt. Non Floro sed Romanis, non Floro sed Caesari tributum negatur, non Flori sed Romanorum miles in castro est, quod appellatur Antonia, a quo dirutis diuisisque porticibus templum separastis ut custodia sequestraretur. Restituite statum superiorem. Tributum, quod Caesari debetur, Caesari soluatur, ne Florus hoc referat, non se a uobis sed Caesaris imperium repudiatum.’ 

<hegesippus_pseudo. excid. hiero. 2.9.3> Adquieuerat populus his dictis, ita ut cum Agrippa, in templum ascenderent, porticus ut fuerant inciperent aedificare, tributum cogerent. Denique breui missis in huiusmodi munus industriis exsecutoribus congregata sunt talenta XL, quae deerant tributariae solutioni. Conpressus fuerat omnis belli tumultus, sed adiungere his Agrippa uolens ut Floro obtemperarent, donec ei a Caesare successor ueniret, ita plebem exasperauit, ut ne ab eius quidem contumelia temperaretur, sed extrusum urbe nonnulli iactis lapidibus incertum an percusserint. Qua motus iniuria rex auctores eorum conprehensos ad Florum direxit. Ipse autem in regnum suum concessit.   

<hegesippus_pseudo. excid. hiero. 2.10.1> Eo discedente concitores belli conpositis insidiis Masadam castellum occupauerunt necatisque Romanorum custodibus suos constituere. Eleazarus quoque, principis sacerdotum filius, praeruptae uir audaciae, suasit ne cuius alienigenae donum uel sacrificium reciperetur, quae tuba belli aduersus Romanos fuit uniuersosque in tumultum excitauit. 

<hegesippus_pseudo. excid. hiero. 2.10.2> Videntes itaque potissimi quique quod ea res praeruptae causa discessionis foret, agebant cum populo non solum Caesari bellum inrogari sed uiolari etiam instituta religionis templique inminui reuerentiam, argui et condemnari patrum traditiones, qui ex muneribus alienigenarum templum ornauerint, cui multo amplius accesserit diuitiarum ex conlatione gentium donisque diuersarum et innumerabilium nationum, obliterari sancta maiorum, sacros ritus nouari. Quid futurum de his quae ante conlata sint, si simili modo conferri in posterum dona gentium prohibeantur? Aut si solis Romanis interdictum sit quod omnibus liceat, quod incentiuum belli futurum? Postremo inpium, si apud Iudaeos tantum nec sacrificare nec inferre munera alienis permitteretur. Considerare eos oportere quia Caesaris pax solueretur, quem huiusmodi motum offensione haut dubie facturum, ut eriperet Iudaeis omnem usum sacrificiorum; ut nec pro se sacrificarent qui sacrificium Caesaris refutauissent, praeueniendum mature; nam talia consulta si ad Florum atque inde haut dubie ad Caesarem peruenirent, Iudaeorum genti pestem factura. 

<hegesippus_pseudo. excid. hiero. 2.10.3> Simul haec adstruere sacerdotum testimoniis desiderantes interrogabant si umquam a maioribus esset sacrificium gentilium renuntiatum. Id quo minus liceret, obstrepebant ad seditionem parati, ne ministri quidem sese audebant tantae discordantium inserere contentioni. Vnum remedium superesse uisum est, ut Florus atque Agrippa rex cum militari manu adessent, ut saltem metu desisterent qui consilio nequaquam reuocarentur. Sed Florus, qui augeri uellet seditionem ne ullus Iudaeis esset ueniae locus, quibus si inuoluti bello forent urguendi rapinas eius et grauia commissa facultas omnis extingueretur, passus est crescere belli furorem nihilque legatis responsi reddit. Agrippa, quem maxime ambiebat Cyli et Antipae Costobarique propinquorum suorum legatio, in commune bonus, ut et Iudaeos Romanis seruaret et Iudaeis religionem, patriae templum, urbem ciuibus sibique imperii decus, regni tranquillitatem, misit tria milia equitum Dario et Philippo turmarum ducibus, ut auxilio freti bonarum consultores partium promtius adniterentur. 

<hegesippus_pseudo. excid. hiero. 2.10.4> Hinc fiducia bonis orta, inprobis indignatio; bellum adoleuit, cum hos causa iustior, quae nihil tamen armorum conflictus iuuaret, illos furor et multitudinis numerus accenderet. Diuisae acies proeliatorum. Principes sacerdotum et uulgi portio, quae pacem optabat, cum regiis equitibus partem ciuitatis superiorem occupauere, illi alii in inferioribus siti templum et propinqua loca sacris sibi uindicabant. Primo lapidibus et saxis et iactu telorum utrimque bellum lacessunt, decernunt sagittis, postea, ut sese forte optulit proeliandi necessitas, consertae manus. Peritia usuque regii praestabant uolentes arcere accessu belli excitores ne templum intaminarent: contra Eleazaro cum suis etiam superiorem urbem quae uocabatur Sion inuadere studium erat. VII diebus sine aliqua intermissione bellatum. 

<hegesippus_pseudo. excid. hiero. 2.10.5> Octauus sollemnitatis dies, qua ligna omnes altaribus solebant inponere, ne quando ignis deficeret, quem oportebat inextinguibilem perseuerare, furorem addidit ut omnes a templo ministri excluderentur. Audacius solito sicariis sese proripientibus cessere regii nec in superioribus partibus consistere ausi. Incensae aedes Agrippae et Beronices, direptum omne instrumentum regium. Ignis circumferebatur, ut etiam chirographa debitorum quae recondita in tabulariis erant publicis exurerentur, quo feneratoribus suis inopes insolentius insurgerent. Omni nexu sese absolutos arbitrati incendebant urbem manibus suis. Exurebantur nerui ciuitatis, expugnatum est castrum cui nomen Antoniae, caesi omnes custodes reperti, incensum postea. 

<hegesippus_pseudo. excid. hiero. 2.10.6> Masadam quoque proripiens sese Manaemus Iudae Galilaei filius, arte sophista et turbandis rebus exercitatus, armorum inuasit officinas et induit armis inermos. Regressusque in Hierosolyma stipatoribus tamquam regio more comitantibus immane quantum insoleuerat, ut supragrediens usum priuatum ne ab inlicitis quidem, quae liberi populi ferre non possent, temperandum arbitraretur. Insurgentibus in eum pluribus, qui fultum regali indumento tyrannum et dominum incubuisse libertati ciuium increpitarent, graues poenas dedit ut adflictus prius cruciatibus inmoreretur. Nec tamen bellum remotum, nam multo grauior motus insurrexit. 

<hegesippus_pseudo. excid. hiero. 2.10.7> Denique Metilius cum Romanis militibus orauit ut sibi discedere liceret, dataque fide et interpositis sacramentis, ubi iuxta pactum arma deposuere, cum sine metu abirent, ab Eleazaro et sociis factionis inulti obtruncantur non resistendum aduersus uim nec precandum rati, sed tantummodo uiolatam fidem et periurium perfidorum uociferantes. Omnes itaque interfecti, Metilius ipse praefectus militum rogando et obsecrando, simul pollicens usque ad circumcisionem quoque se Iudaeum futurum solus reseruatur.   

<hegesippus_pseudo. excid. hiero. 2.11.1> Ardebat omnis Iudaea, Syria quoque prouincia omnis in bellum excita. Denique Caesarienses quoscumque Iudaeos habebant interfecerunt, quo dolore excitati plurimas Syriae urbes Iudaei adorsi rebellauerunt. Nusquam ius, nusquam religio, nobilior erat qui plura diripuerat quasi praemia congerens fortitudinis. Erat spectaculum miserabile, cum inhumata corpora passim iacerent in urbibus, pueris permixti senes, mulieres quoque nec propter uerecundiam spectantium munimentis quibus pudenda tegerentur relictis; omnia foeda et plena speciei miserabilis. Quae cum tetrum horrorem excederent graues ac nefariae crudelitates, grauiora tamen sibi adhuc inuicem minitabantur. Erat inmane latrocinium inter Iudaeos ac Syros, cum spes nulla salutis esset nisi ut inuicem se praeuenirent. Quae enim ciuitas, quae non simul Iudaeos et Syros permixtos haberet? Dies in sanguine noctes in formidine transigebantur, nec odiis nec auaritiae modus ullus. Nam praeter sectarum et cultus diuersitatem, quae in malum publicum eruperat ut e diuerso se perditos uellent, auaritia habendi et rapiendi cupido animum inuaserat, ut nulli, quem praedae studio deputassent neci, parcendum existimarent. 

<hegesippus_pseudo. excid. hiero. 2.11.2> Quid de minore numero caesorum loquar? Nam praeter Antiochenos et Sidonios et Apamenos difficile quisquam populus inhabitantes secum Iudaeos non persecutus est. Geraseni autem et uolentes egredi usque ad fines proprios prosecuti sunt ut sine ulla fraude abirent. 

<hegesippus_pseudo. excid. hiero. 2.11.3> Alexandreae uero orta inter gentiles et Iudaeos contentione cum Hebraei uindictam reposcerent ac raptis facibus congregatum in amphitheatro populum gentilium minitarentur exurere, alia curantem Alexandrum Tiberium praefectum loci in se conuertere. Ac primo quidem concordiam publicam reformare pacificis temtabat sermonibus. 

<hegesippus_pseudo. excid. hiero. 2.11.4> Vbi uero inrideri ab his quae sedulo moneret aduertit nec ullo alio modo tolli posse tantam seditionem, inuadendi eos militibus potestatem dedit, qui circumfusos adorsi maximam per totam urbem stragem fecere, cum alios resistentes, alios in domibus suis latitantes necarent, neque ulla subiret uel paruulorum misericordia uel reuerentia senum uel mulierum uerecundia. Caesa itaque Iudaeorum L milia. Natabant plateae sanguine, repleta erant omnia cadaueribus, crepitabant flammae saeuo per urbem incendio, quae Iudaeorum domibus iniectae uicina simul depascebantur. Inflexus tamen Alexander tandem milites abstinere et receptui canere iubet, uulgi tamen ira semel progressa in potestatem necandi nequaquam mitigabatur.   

<hegesippus_pseudo. excid. hiero. 2.12.1> Luebant enim scelerum suorum supplicia, qui postquam Iesum crucifixerant diuinorum arbitrum, postea etiam discipulos eius persequebantur. Plerique tamen Iudaeorum, gentilium plurimi crediderunt in eum, cum praeceptis moralibus, operibus ultra humanam possibilitatem profluentibus inuitarentur. Quibus ne mors quidem eius uel fidei uel gratiae finem inposuit, immo etiam cumulauit deuotionem. Intulerunt itaque parricidales manus atque auctorem uitae interficiendum ad Pilatum deduxere, reluctantem coeperunt perurguere iudicem. In quo tamen non excusatur Pilatus sed Iudaeorum amentia coaceruatur, quia nec ille adiudicare debuit, quem reum minime deprehenderat, nec isti sacrilegium parricidio geminare, ut ab his qui ad redimendos et sanandos eos sese optulerat, obtruncaretur. De quo ipsi Iudaei quoque testantur dicente Iosepho historiarum scriptore, quod fuerat illo in tempore uir sapiens, si tamen oportet, inquit, uirum dici mirabilium creatorem operum, qui apparuerit discipulis suis post triduum mortis suae uiuens secundum prophetarum scripta, qui et haec et alia innumerabilia de eo plena miraculi prophetauerunt. Ex quo coepit congregatio Christianorum et in omne hominum penetrauit genus, nec ulla natio Romani orbis remansit, quae cultus eius expers relinqueretur. Si nobis non credunt Iudaei, uel suis credant. Hoc dixit Iosephus, quem ipsi maximum putant, et tamen ita in eo ipso quod uerum locutus est mente deuius fuit, ut nec sermonibus suis crederet. Sed locutus est propter historiae fidem, quia fallere nefas putabat, non credidit propter duritiam cordis et perfidiae intentionem. Non tamen ueritati praeiudicat, quia non credidit sed plus addidit testimonio, quia nec incredulus et inuitus negauit. In quo Christi Iesu claruit aeterna potentia, quod eum etiam principes synagogae quem ad mortem conprehenderant deum fatebantur. Et uere quasi deus sine exceptione personarum aut ulla mortis formidine locutus excidium quoque templi futurum adnuntiauit. Sed non eos templi iniuria commouit, sed quia flagitiis ab eo et sacrilegiis corripiebantur, hinc ira exarsit ut interficerent eum, quem nulla habuissent tempora. Nam cum alii precando meruerint facere quae fecerunt, hic in potestate habebat ut omnia quae fieri uellet imperaret. 

<hegesippus_pseudo. excid. hiero. 2.12.2> Occisus erat ante mortem Iesu Baptista Iohannes uir sanctus, qui numquam in secundis salutis ueritatem posuerit. Denique ad omnia, quae plena iustitiae docebat, quibus ad cultum dei inuitabat Iudaeos, etiam baptismum propter purificationem animae et corporis instituerat. Cui causa necis libertas, quod perpeti nequiuit ab Herode fraterni uiolata conubii iura germanoque abductam coniugem. Nam cum idem Herodes Romam pergeret, hospitii causa fratris ingressus domum, cui erat uxor Herodias Aristoboli filia, regis Agrippae soror, ausus est eam naturae immemor sollicitare, ut relicto fratre sibi nuberet, cum de urbe Roma reuertisset, et consensu mulieris inita incesti pactio cuius indicium rei peruenit ad Aretae regis filiam in coniugio adhuc Herodis manentem. Ea riualem indignata redeunti marito insinuauit ut ad Macherunta oppidum dirigeretur, quod erat in confino Petrei regis et Herodis. Ille qui nihil suspicaretur, simul quia omnem iam circa eandem inminuerat affectum, quo facilius Herodiadi pactionis fidem praestaret si ablegaret coniugem, adquieuit eius secessioni. At illa ubi patrio regno adpropinquauit, cognita patri Aretae prodidit, qui per insidias omnem exercitum Herodis bello lacessitum deleuit proditione facta per eos, qui ex Philippi tetrarchae populo Herodi se adsociauerant. Vnde Herodes querellam Caesari detulit, sed uindictam imperatam a Caesare indignatio dei sustulit. Nam in ipso apparatu belli Caesaris mors nuntiata. Idque Iudaeis aestimatum conperimus et creditum, auctore Iosepho aduersum se idoneo, quod non fraude hominum sed dei commotione Herodes exercitum amiserit et iuste quidem propter uindictam Iohannis Baptistae uiri iusti qui dixerat ei: non tibi licet illam uxorem habere. 

<hegesippus_pseudo. excid. hiero. 2.12.3> Sed ita haec conteximus quasi uel in suis Iudaei legitima custodierint, apud quos interierat summi ius sacerdotii aut auaritia interemtum aut potiorum insolentia, qui licere quod uellent ius putabant. Namque a principio Aaron summus sacerdos fuit, qui ad filios suos ex uoluntate dei unctione legitima transmisit sacerdotii praerogatiuam, a quibus per ordinem successionis constituti sunt sacerdotii principatum gerentes. Vnde patrio more conualuit neminem fieri principem sacerdotum, nisi qui esset ex sanguine Aaron, cui primum ius istius modi delatum est sacerdotii, alterius autem generis uiro ne regi quidem licere succedere. Denique Ozias, quia usurpauit sacerdotii munus, perfusus lepra temploque eiectus reliquam aetatem sine imperio exegit. Et certe rex optimus fuit, sed usurpare ei non licuit officium religionis.   

<hegesippus_pseudo. excid. hiero. 2.13.1> Fuerunt itaque ex quo egressi sunt ex Aegypto patres usque ad aedificationem templi quod Solomon condidit principes sacerdotum XIII qui fiunt anni DCXII, quoniam primum qui erat princeps sacerdotum usque ad mortem perseuerabat, nec quisquam in locum uiuentium substituebatur. Postea etiam uiuentibus subrogabantur. Ergo isti XIII per successionem adepti sunt sacerdotium, quibus temporibus et aristocratia fuit et monarchia iudicum et regum potestas. Rursus a Solomone usque ad tempora captiuitatis, quando in Syriam populus demigrauit urbe capta temploque exusto, fuerunt sacerdotum principes XVIII per annos CCCCLX et menses VI et dies X. LXX autem annis in captiuitate populus fuit. Postea Cyrus cum dimitteret populum de regione Assyrionum et templi aedificandi potestatem daret, etiam sacerdotum principem Iosedec qui simul abductus erat redire permisit, ut ritus ueteris sollemnitas per adsueti sacerdotis scientiam reformaretur. Ipse igitur et posteri sui XV numero uiri a reditu populi usque ad Antiochum Eupatorem officio functi sunt per ordinem successionis et principatum sacerdotii repraesentarunt annis CCCCXIIII. Primus Antiochus, quem supra memorauimus, et dux eius Lysias occiso Onia sacerdotum principe in locum eius substituerunt Iacimum in sacerdotium. Qui licet fuerit de Aaron genere, non tamen fuit de ipsa domo. Vnde Ananias frater Oniae pergens in Aegyptum petit a Ptolomaeo Filometore et Cleopatra coniuge Filometoris, qui ritus obseruationis ad Hierosolymitanae sollemnitatis similitudinem in Alexandrinae urbis cultibus inseruerat, ut illic princeps sacerdotum subrogaretur, eo quod Iacimus legitimam non haberet sacerdotii successionem. Atque idem tamen exacto triennio defunctus; nec successorem habere meruit, qui abrogauerat legitimae successionis sollemnitatem. Fuit itaque VII annis ciuitas sine principe sacerdotii. Vsque ad hoc tempus regressionis patrum de terra Aegyptiorum democratiam tenuit, eo quod per iniquitates regum in captiuitatem se esse deductum Iudaeorum populus recognosceret. Asamonaei postea nancti potestatem populo praesidendi Ionathen sacerdotum principem constituere, qui per annos VII functus suscepto munere per insidias Tryphonis finem uitae inuenit. In cuius locum Simon frater germanus tamquam iure hereditario per electionem tamen successit, quem generi insidiis inter epulas extinctum accepimus. A quo ad filium eius Hyrcanum, quem fuga periculo exemerat, praerogatiua sacerdotii demigrauit. Hyrcano autem Aristobolus, qui etiam regnum memorato adiunxit muneri ut utriusque esset particeps, et Aristobolo Alexander substituti sunt. Penes Alexandrum et regnum et sacerdotium usque ad diem uitae eius mansit supremum, per VII scilicet et XX annos, sed plerumque dubio statu, nam et anceps inter ipsum et Demetrium uictoria fuit et odium immane a ciuibus. 

<hegesippus_pseudo. excid. hiero. 2.13.2> Moriens Alexander, qui periculosam filiis suis cerneret odiorum suorum hereditatem, Alexandriam coniugem suam exercitam usu imperii et communium adsuetudine consiliorum, gratiorem tamen populo, quod et aduersum uiri saeuitiam periclitantibus frequenter praesidio fuerit et coniugi temperamento, regni praeesse uoluit gubernaculo, arbitram simul statuens, cuinam potissimum filiorum summum sacerdotium committeretur. Illa Hyrcanum patri substituit in sacerdotium, uel propter senioris aetatis praerogatiuam, uel quod leniore quam frater ingenio nullas super regni negotiis matri uideretur molestias excitaturus. Aristobolo nihil publicorum commisit officiorum, sed ille etiam uiuente matre, aegritudinis tamen eius occasione, in remotis et munitioribus locis regem agebat. Quo offensa mater et Hyrcani querellis anxia uim morbi aluit, nec ultra VIIII annos imperii progressa omnium heredem Hyrcanum reliquit, non quo seruaturum praesumeret, sed ne indignum iuuaret aut usurpatoris insolentiam iudicio prosperiore accenderet. 

<hegesippus_pseudo. excid. hiero. 2.13.3> Verum Alexandriae mors etiam Hyrcano sacerdotium regnumque ademit. Nam bello uictus ad munitiora se contulit retentisque coniuge et filiis Aristoboli, quos in castro inuenerat, amplexatus est mutare condicionem ut ad Aristobolum potestas omnis transiret et sacerdotium, ipse priuatus in domum Aristoboli concederet. 

<hegesippus_pseudo. excid. hiero. 2.13.4> Nec tamen diu contentus fuit aulam regiam priuatis mutasse aedibus. Nam excitatus ab Antipatro primo in Arabiam contendit uelut contestatus pacti iniquitatem, deinde ubi infirmum sibi aduersum Romanos, quos in sui societatem per Scaurum Aristobolus inlexerat, Arabi regis auxilium aduertit, Pompeio uenienti querimoniam detulit. 

<hegesippus_pseudo. excid. hiero. 2.13.5> Qui eludentem Aristobolum anno iam tertio imperitantem bello perculit, auctoritate cepit atque ante uictoriam custodiae dedit superatoque eius populo et capta urbe, captiuum ipsum cum filiis Romam dirigi praecipiens, Hyrcano sacerdotii dignitatem refudit atque eum praesidere ciuibus absque diademate tamen regnique infulis statuit, largus quidem honoris sed consultor quietis, ne fraternae insolentiae spiritu pax turbaretur. Ita Aristobolus, captus licet, Hyrcanum tamen regno exuit, qui XXIIII annos postea maiore usu quam nomine in potestate exegit. 

<hegesippus_pseudo. excid. hiero. 2.13.6> Nec tamen is uitae finis Hyrcano qui potestatis fuit. Nam reliquum tempus dedecori cessit, ut supra memorauimus, siquidem superatus proelio Parthis Euphraten transgredientibus captus et Antigono Aristoboli filio in potestatem datus truncatis quoque auribus nec sic quidem aerumnae miserabilis inpleuit acerbitatem. Nam post illa in Parthiam quoque abductus exul, debilis senex ludibrium de se barbaris praebuit, et cognito postea quod Herodes imperitaret, cuius coniugio Mariamme neptis sua potiebatur, in Iudaeam reuertit. Vbi primo summa honoris specie susceptus, quo insidiarum uelamen obtenderetur, haut multo post adficto crimine quod potestatem repetere uellet interemtus est. 

<hegesippus_pseudo. excid. hiero. 2.13.7> Nactus igitur Herodes regnum, quod a Romanis pro obpugnatae uel proditae patriae mercede acceperat, in locum Antigoni, qui triennio et tribus mensibus tenuerat imperium, substituit successores in sacerdotium non Asamonaei generis, quos clarioris fuisse prosapiae accepimus, sed ignobiles quosque quos aut libido aut casus dedisset, tamen fatigatus Alexandriae precibus socrus uel insimulationibus territus Ionathen coniugis suae fratrem XVII annos agentem sacerdotem creauit. Quem mox ipse exitio dedit suspectum imperii, quod circa eum ingentem populi totius gratiam in dies uideret adolescere. Posthabito itaque Anhelo, quem iam ex ignobilibus ante Ionathen in sacerdotium subrogauerat, reliquos per ordinem huiusmodi elegit, de quibus nihil suspectum haberet. Nam quod in adfine perpeti non potuerat, quemadmodum non caueret in alienis? Similia in huiusmodi ordinationibus Archelaus secutus, paternae specie consuetudinis angustioris animi tenuit sententiam more quodam insito mortalibus, ut apud eos minus suspecta sit ignauia hebetiorum quam gratia bonorum, cum infirmus animus insolentior sit in rebus secundis, prudentior autem nouerit uicem referre beneficiis. 

<hegesippus_pseudo. excid. hiero. 2.13.8> Igitur a regno Herodis usque ad Romanorum imperium, quod Archelao deiecto Iudaeam reliquis prouinciis adsociauerat, atque inde usque ad templi excidium et triumphum Titi fuerunt sacerdotum principes XXVIII per annos CLXX. Sane apud plerosque eorum dignitatis sola functio, penes paucos etiam ius potestatis fuit. Liquet igitur in sacerdotum principibus non perseuerasse legitimi generis successionem, quia non omnes ex Aaron neque ex filiis eius, qui in eius subrogati locum formam praescriptae successionis ceteris dereliquere. Itaque cum auaritia aut perfidia suorum corrupta essent maiorum instituta, uiolata iura religionis, conuulsa antiquitatis praesidia, non immerito eos diuina deseruit opitulatio. Eoque tamquam in uacuum populum omni iniuriarum genere processum, ut seditionibus domesticis in se ipsos manus uerterent, latrociniis grauibus adflictarentur, taeterrimos sortirentur iudices, ut inprobis nequiores succederent. 

<hegesippus_pseudo. excid. hiero. 2.13.9> Denique Albinus deterrimus habebatur superiorum, sed Floro successore inter bonos relatus, qui facem belli extulit proeliumque inter Romanos et Iudaeos accendit, quae causa supremo templi et urbis excidio fuit.   

<hegesippus_pseudo. excid. hiero. 2.14.1> Namque Cestius ubi ardere Iudaeos conperit belli furore, qui summam militiae regendam in partibus Syriae a Romanis susceperat, duodecimo anno imperi Neronis mouit arma ut militum Romanorum, quibus erat custodia commissa cohercendae insolentiae et pacis tuendae, necem ulcisceretur. Congregatisque etiam sociorum auxiliis Iudaeam ingressus, urbem cui nomen Zabulon, dilapsis metu incolis, plenam diuitiarum, quas ad superiora montium confugientes domini secum auferre nequiuerant, diripi ab exercitu passus, admiratus quoque publicorum operum pulchritudinem incendi iussit. 

<hegesippus_pseudo. excid. hiero. 2.14.2> Et quasi hoc parum ad uindictam foret, Iopen praemisso exercitu, ne quis fuga sese exitio subduceret, terra marique inrum pentibus qui destinati fuerant occupauit, necatisque VIII milibus uirum et CCCC ferme amplius, ubi praeda rapinae cessit, exusta ciuitas. Vicina quoque Caesareae depopulatus diripuit inuenta, uicos incendit. 

<hegesippus_pseudo. excid. hiero. 2.14.3> Cuius infregit impetum Sepphoris egredientibus cunctis obuiam Cestio, quorum fauore et gratia delinitus inmunem cladis urbem reliquit. Feruebat in his locis congregatio latronum, sed adueniente exercitu in montes concesserant. Qui conferentem signa Gallum praepositum duodecimi ordinis adorsi fortiter exagitauerunt, ut CC ferme Romanorum occiderent. Verum ubi superiora locorum occupauere, neque peditem comminus potuerunt latrones pati et fugientes ab equitibus facile circumuenti necantur. Caesi itaque supra II milia, pauci fugati, qui in arduis montium potuerunt latere, et omnis a latrocinio regio purgata. 

<hegesippus_pseudo. excid. hiero. 2.14.4> Gallus in Caesaream reuertit; Cestius cum omni manu Antipatridem perrexit, † quibus non mediocrem Iudaei coaceruauerant multitudinem. Sed priusquam consererent manum, per diuersa dilapsi regionem et uicos direptioni et igni dereliquerunt. 

<hegesippus_pseudo. excid. hiero. 2.14.5> Lydda quoque uacua incolarum reperta et incensa Gabao, quae ab Hierosolymis L stadiis aberat, ubi Romanum exercitum suscepit in conspectu posita, armauit Iudaeos. Qui posthabita sabbati celebritate, quod ueteri cultu et sollemni obseruatione initiabant, tanto impetu in Romanos prosiluere, ut omnem exercitum auerterent nisi equites subuenissent peditibus laborantibus. Caesi Romanorum DXV uiri, sed omnes grauiter periclitati, de Iudaeis autem XXII bello amissi. Quo loci emicuit uirtus Monobazi et Cedaei, qui cognito quod a Iudaeis in Romanas acies insurgeretur, a fronte adgressi reppulere plerosque et coegerunt in urbem redire.   

<hegesippus_pseudo. excid. hiero. 2.15.1> Simon quoque ascendentes Romanos propinqua urbis impedimentis exuit, unde et Cestius in regione sese triduo tenuit. Qua mora circumfusi hostes et in superioribus siti ingressus speculabantur uniuersos, ne quis inpune inrumperet. 

<hegesippus_pseudo. excid. hiero. 2.15.2> Quod considerans sine multa clade utriusque partis temtari nequire, misit suos Agrippa rex Borcium et Phoebum, qui dicerent populo ueniabile quidquid ab his esset aduersum Romanos flagitii commissum, si modo in reliquum positis armis sibi consulerent, aestimans [quod] uel uniuersis suadendum [crederet] , ut proelio renuntiarent, uel partem ceteris auellendam. At contra seditiosi, metu ne eorum alterum procederet, legatos adorsi Phoebum interfecere, Borcius autem excepto uulnere uix potuit euadere. 

<hegesippus_pseudo. excid. hiero. 2.15.3> Videns Cestius huiusmodi in urbe contentiones, quibus alii in legatos insurgerent, alii Romanos urbe recipiendos suaderent, inrumpere conatus usque Hierosolyma resistentes reppulit et ipse ad tertium stadium memoratae urbis cum exercitu adpropinquauit atque illic exegit triduum, quarto die impetu facto ingressus Bethesdam ilico incendit et Caenopolin. Qui contendens ad superiora urbis, refugientibus in interiora seditiosis, si inrumpendum in urbem putasset, haut dubie omne bellum esset solutum. 

<hegesippus_pseudo. excid. hiero. 2.15.4> Denique plerosque Ananus Ionathae filius collocauerat, ut inuitarent Romanos uocibus suis quasi portas reseraturi. Sed dum Cestius uel reuocatur a Prisco et plerisque centurionibus, qui corrupti a Floro bellum adolescere cupiebant, uel parum credit, Ananus cum suis muro deicitur. Quibus ad sua refugientibus, locum eorum seditiosi occupauere. Romani V diebus temtantes diuersos aditus cum inpossibilem sibi cernerent inruptionem, electis ualidioribus quibusque et sagittariis a septentrionali latere templum petebant. Iudaei quoque non feriabantur proeliantes fortiter et repulsis crebro hostibus elatiores. Ad postremum tamen multitudine sagittarum uulnerati alii, alii percussi et territi cessere Romanis murum suffodere, portam incendere templi adorsis. 

<hegesippus_pseudo. excid. hiero. 2.15.5> Magna seditiosos formido incesserat et quaedam mentium consternatio. Denique plurimi quasi continuo periturae urbis excidio se subtrahebant fuga nec consistere ausi dederant populo confidentiam ut discedentibus eis, quorum circumuallatus fuerat multitudine, tamquam iam liber et quadam exutus inproborum obsidione circa portas sese infunderet, quibus apertis reciperet Cestium quasi non obpugnatum urbem sed defensum uenisset. Sed ipsum quoque Cestium subito quidam inuasit stupor, ut nec desperationem inproborum nec studium plebis intueretur, qui si paulisper coeptis incubuisset, bellum depulerat, urbem ceperat. Sed aduersa, quantum intellegi datur, Iudaeis uoluntas dei imminentem belli exitum comperendinauit, donec conplures ac paene uniuersos Iudaicae gentis ruina inuolueret. Expectabatur, ut reor, ut in omne nefas scelerum enormitas cresceret et impietatis incremento supremorum adaequaret mensuram flagitiorum. 

<hegesippus_pseudo. excid. hiero. 2.15.6> Quid fuit illud quod, cum perurguere debuerit, Cestius subito exercitum reuocauit soluitque obsidionem? Qua repentina contra expectatum commutatione rerum fracti animi bonorum, et erecti latrones sumsere fiduciam atque a fuga ad insequendum regressi inuadunt posteriora agminis multosque illic confuse ruentes equitum et peditum obtruncauere. Et iam inclinauerat dies, unde metuens Cestius noctis propinquitatem et tenebrarum caliginem, quibus amplius fiderent gnari locorum, quo incertos regionis undique urguerent, uallum ante urbem constituit sequentique die, cum hostem relinqueret, in sese armauit, ut discessionis eius causam metum arbitrarentur. Circumfusi itaque a lateribus, a tergo, postremos caedere, incedentem exercitum iaculis infestare, in confertos missa telorum uis haut facile frustrari. Si quis referire audebat, patere uulneri, si quis conuertere sese ad. infestantem, a suis relinqui, ab hoste claudi, munitiore semper eo qui sequitur, quam qui praecedit, quia hic pectus tegit, ille hosti terga sua detegit. Vehementer itaque urguebantur Romani tamquam obsessi, qui obsessum uenerant, nec iam sustinere aut perpeti poterant armorum pondere ipsi graues, hostibus uelocioribus quos neque consequi facile erat, et metus summus ne acies interrumperetur. Iniqua ergo certaminis condicione nocere hosti nequibant, cum ipsi grauiter adficerentur. Haerebat Cestius consilii incertus, cum per totum iter conteri suos uideret, et iam plerisque adflictis militiae primoribus. Substitit biduo quasi fessos reparaturus. Sed cum magis ac magis augeri numerum hostium cerneret et omnia in circuitu referta aduersariis sibique officere quod moraretur eo quod plures congregarentur, tertio die compendium quaerens transitus facilioris inpedimenta agminis amoueri praecepit. 

<hegesippus_pseudo. excid. hiero. 2.15.7> Caesa iumenta, pleraque uehicula comminuta aliaque huiusmodi, quae oneri magis quam usui in pericuIis erant, consumta aut praecipitata, ut obsidionum instrumenta aut genera telorum, quibus rebus amplius terrebantur, ne aduersum se hostem suis subsidiis armarent. Quod ubi aduertere Iudaei fugam potius a Romanis quam bellum parari, occupare itineris angustiora, diffusioribus locis minus instare, prohibere a fronte, coartare a lateribus, urguere a tergo, cogere in praecipitium, in quod undique conclusi aut lapsi deiciebantur. Plerique obtexere caelum iaculis, operire agmen sagittis numquam remisso officio et sola aduersariorum pernicie. Iam nec ipsi pedites sustentare poterant, equitibus uero maius periculum, qui per praerupta saxorum ac lubrica labentibus equis deuoluebantur nec ordinem seruare poterant angusto impediti tramite. Ex altera parte rupes, ex altera praecipitia et fugae locum et defensionis negabant. Iudaei contra spe uictoriae amplius accendebantur, imminebant fessis, instabant haerentibus, insultabant desperantibus et prope omnes Romani exercitus delessent copias, nisi nox subuenisset, cuius tenebris bellum impeditum, quam Romani in proximo cui Bethoron nomen egerunt, ita ut Iudaei circumfusi undique specularentur locorum exitus, ne Romani dilaberentur. 

<hegesippus_pseudo. excid. hiero. 2.15.8> Cestius aperto itinere diffidens dolo fugam temtauit. XL itaque legit uiros, quibus euadendi desperatio contemtum mortis infuderat. Eos constituit in munitionibus praecepto, ut tota nocte cum strepitu maximo officia praetendentium uallo circumsonarent, ne Iudaeis proficiscentis exercitus apparatus aliquis indiciis solitis manifestaretur, quibus sese ipsi quicumque turbantur prodere solent, silentio autem egrederentur uniuersi nihil suspicantibus Iudaeis, qui sollemnes custodiarum strepitus audirent, ex quibus omnes in loco manere Romanos arbitrarentur. Hac fraude eduxit exercitum Cestius, et iam confecerat stadia XXX usus paucorum in rebus dubiis fide, qui perituri gratis praestare sociis pericula sua quam perdere malebant. Et quidem nox dolum texerat sed dies prodidit. Nam ubi luce diffusa res apertae sunt et omnis locus, in quo habitauerant Romani, uacuus apparuit, inpetu facto Iudaei in eos primum, quorum simulatis officiis decepti fuerant, inruunt leuique negotio deletis XL uiris exercitum sequuntur, qui et nocte plurimum spatii confecerat et per diem properatius iter urguebat, ne noctis iam periculis inuolueretur. Plena erat uia inpedimentorum, quae fugientes Romani derelinquebant, ne iniusto quisquam sub fasce moraretur. Passim iacebant uasa, utensilia, uel etiam bello necessaria, arcoballistae arietes ceteraque instrumenta in excisionem urbis aduecta, quae sequentes Iudaei praeteribant ne essent morae, reuertentes colligebant, ut his aduersum eos uterentur, qui dimisissent. Secuti enim usque ad urbem Antipatridem, posteaquam praetergressum omnem offendere exercitum Romanum et conprehendendi spes lapsa, retorquent uestigium captantesque spolia caesorum cum triumpho et hymnis Hierosolyma regrediuntur. Quibus tantum laetitiae cesserat, ut paucis suorum amissis V milia peditum de exercitu Romano et CCC, <octoginta et CCC> equites extinguerentur. Quod gestum est duodecimo anno imperii Neronis, ut supra memorauimus.   

<hegesippus_pseudo. excid. hiero. 2.16.1> Sed non omnium Iudaeorum illa exultatio erat. Nam fuere qui se post illam non pugnam Cestii sed aerumnam quasi de supremo periculo nauigii mergentis eripere gestirent atque enatare de ciuitatis naufragio, ac prae ceteris Custobarus et Saulus fratres cum Philippo principe militiae regis Agrippae. Hi fugientes ad Cestium sese contulere petentes ut ad Neronem in Achaiam dirigerentur. Quos Cestius uolens accepit nec postulata abnuit, ut per ipsos Caesar edoceretur causam belli Florum fluisse; sibi ut maximae necessitatis bello incubuisset, ut inopinata conspirantium multitudine exercitus circumueniretur, quem magis consilio ducis ereptum periculo quam inplicatum liqueret. Temtasse Cestium excitata in Florum odia sedare sed nequiuisse. Itaque incidisse bellum, non intulisse. Haec enim mandata erant, ut commotione omni Caesaris in Florum excitata minui circa se speraret Caesaris offensionem, quam male gestae rei conscientia pertimescebat. 

<hegesippus_pseudo. excid. hiero. 2.16.2> Ita autem plerique perterriti sunt Romani clade exercitus, ut Damasceni metuentes suspectae societatis contagia propter habitationis consortium interficerent Iudaeos in gymnasio congregatos, qui secum urbem incolebant — quod illi uel suspicione uel dolo iam dudum procurauerant ut a gentilibus coetibus segregarentur, ne quid per noctem nouarent uel ut exitio soli paterent — summo sane mysterio silentii ut ne ad uxores quidem suas conatus istiusmodi tractatus mearet, quoniam ipsae quoque ex parte maxima Iudaeorum cultibus admiscebantur.   

<hegesippus_pseudo. excid. hiero. 2.17.1> Angusto itaque in loco omnes adorsi peremerunt Iudaeorum X milia, quod facile fuit ut praeuenti ab armatis inermes perirent. Et quidem immanitatis eius exemplum recens Scythopoli etiam in maius processerat, quo incitatos Damascenos reor. Nam cum Iudaei finitima quaeque popularentur, uenerunt Scythopolim atque illic inhabitantes Iudaeos temtare adorsi aduersarios experti sunt, quos sibi fidos arbitrabantur, quoniam more ingenii humani praeponderabat apud eos salutis cura necessitudini. In secundis igitur constituentes tribule collegium praeferunt inhabitantium societatem, tribulibus cladem minantur. Quod suspectum gentibus, quia promtioribus studiis odiorum in suos exsecutio praetendebatur, ne simulationis specie dolus adornaretur atque urbem incautioribus incolis noctu adorerentur prostratisque omnibus gentibus apud Iudaeos sibi gratiam reconciliarent. Ac per hoc si uellent fidem suam etiam circa gentiles probare, cum omni generatione sua urbe excederent uicinumque peterent nemus. Quo facto per biduum quieuerunt Scythopolitae ut portio Iudaeorum suspectionem deponeret, indueret securitatem. Tertia nocte cum iam praesumta fides gratiae remouisset custodiae sollicitudinem, incautis et dormientibus uis inlata decemque et tribus milibus hominum necatis quaecumque etiam habuerunt direpta sunt.   

<hegesippus_pseudo. excid. hiero. 2.18.1> Expositionem exigit Simonis passio acerba uisu et auditu miseranda sed rei nouitate memorabilis. Is erat in populo Iudaeorum Saule haut ignobili genitus patre, animi audacia praeditus et corporis fortitudine quarum utramque in exitium tribulium suorum exercuit, qui plurimos ex populo aduenticio Iudaeorum crebro incursu peremit, ac si forte conspirati adessent, solus sustentare aciem et conglobatos solitus auertere, totius erat nodus ac mora belli et plerumque desperatis rebus conuersio. Exhibebat hanc ciuibus aduersum suos Scythopolitani incolatus militiam, sed non diutius cognato debita sanguini uindicta defuit. Namque ubi, fracta fide, Scythopolitae circumuentis, qui ex composito ad nemus sese contulerant, instare bello atque ingruere coeperunt, etiam filios ac parentes Simonis deleta multitudine ceterorum eminus licet missilibus ac telis petebant. Videns Simon innumerabilem multitudinem facili negotio superiorem, ut diutius tolerari nequiret, gladium extraxit atque in hostem conuersus clamabat dicens: digna, Scythopolitae, factis recipio meis, qui cognatorum nece quam uobis inpenderem beniuolentiam testificatus sum et fraternum sanguinem uobis obsidem dedi gratiae, quibus iustius perfidia tribueretur. Nunc dum alienigenis fidem defero in domesticos amisi. Prodidi etiam liberos parentesque, quos a uobis tamen necari non oportebat, si mercedem sceleris aestimaretis. Moriar igitur sed iratus omnibus, nulli amicus, qui circumuenerim meos, et propriis manibus ultionem de me prius expetam. Peremi socios religionis et fidei consortes, recognosco sceleris mei debita. Soluam tanto dignum sacrilegio parricidium, ut ea sit et pro flagitio poena et ad uirtutem gloria, ne quis se iactet alius meorum uulnere. In me ipsum postea conuertetur dextera mea, ut uideatur furoris esse quod morior, non inbecillitatis. Ne quis insultet cadenti, sit uindex parricidii dementia, parricidium sacrilegii. Haec locutus conuertit obtutum in liberos parentesque et indignantibus oculis, cum iam misericordia mixta irae succederet, abreptum e medio patrem gladio transuerberat. Post eum mater adtrahitur, ne esset quae pro nepotibus interueniret. Offert se per ordinem uolens uxor ne tanto deiecta coniuge superuiueret. Occurrunt filii, ne degeneres tanto patre in ipsa morte iudicarentur. Festinabat ictu celeri hostem praeuenire. Omni itaque peremta familia stetit in medio funerum suorum et tamquam triumphatis domesticis passionibus, quod neminem suorum alieno gladio uidit perire, eleuauit dexteram ut omnes uiderent ac formidabilem cunctis subiciens sibi mortem proprio uictor sese transfixit mucrone. Memorabilis iuuenis ob egregiam fortitudinem corporis et animi magnitudinem, sed quia fidem alienigenis potius quam suis detulit, tali dignus exitu fuit.
