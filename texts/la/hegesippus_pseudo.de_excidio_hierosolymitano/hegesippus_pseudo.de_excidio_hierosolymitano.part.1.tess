<hegesippus_pseudo. excid. hiero. 1.1.1> Bello Parthico, quod inter Macchabaeos duces gentemque Medorum diuturnum ac frequens uariaque uictoria fuit, incentiuum dedit sacrilegii dolor, quia rex Antiochus cui nomen Illustris, Antiochi regis filius, ubi Aegyptum quoque suo imperio adiunxit, in superbiam elatus, quod ei incerta bellorum prosperauissent, ritus Hebraeorum neglegi mysteriaque eorum profanari iusserat, idque postulantibus plerisque Iudaeis statuere ausus. 

<hegesippus_pseudo. excid. hiero. 1.1.2> Quod factum Matthathias sacerdos perpeti nequiuit, nec solum ipse temperauit a sacrilegio regalique edicto non obtemperauit, uerum etiam immolantem simulacris hostias de popularibus suis nanctus gladio transuerberauit. Et congregata manu atque Asidaeis in societatem adscitis ipse cum filiis suis temerantes usum patrium et iustitias legis alios necauit, plerosque expulit bellique sabbato adoriendi auctor fuit, ne simili arte ipsi quoque deciperentur, sicut iam plerique eorum, dum sabbato bellum suscipere detrectant, inruentibus in se hostibus inulti occubuere. Potentiam prosperi actus dederunt, et perseuerauit in uiro usque ad exitum uitae studium defensionis et pietatis uigor. Sed cum sibi supremum diem adesse intellegeret, uocatis ciuibus atque adsistentibus liberis hortatus est, ut tuerentur patriam templique religionem, ducemque his Iudam Macchabaeum curae ac sollicitudinis suae successorem reliquit. 

<hegesippus_pseudo. excid. hiero. 1.1.3> Qui bello strenuus, consilio bonus ac prae ceteris fide promtus quam frequenter innumeras hostium copias parua manu fuderit, persequi non est negotii praesentis. Quod tamen breui colligere datur, saepe prosperis usus successibus excitauit in se magnam hostium multitudinem, qua circumfusus undique, dum cedere pudori existimat, refugientibus sociis in proelium ruit. Caesisque quos aduersum ierat, a latere circumuentus sed tamen ultus propriam mortem occiditur. 

<hegesippus_pseudo. excid. hiero. 1.1.4> Huic successit Ionatha non minus uirtutis similitudine par quam naturae germanitate. Qui post multa in bellicis rebus opera, in rebus sacris officia, quae circa templi purificationem spectata ac probata sunt, praetenta per dolum amicitiae fide intra urbem hostium clausus nec longo post interuallo necatus est. Iohannes etiam senior natu frater et Eleazar iunior ceteris pro religione mortem non recusarunt. 

<hegesippus_pseudo. excid. hiero. 1.1.5> Post hos rei summam Simon recepit, ad quam non rudis sed iam probatus fraternae societatis triumphis adpropinquauit, utinam et ipse tam perspicax ad fraudes cauendas quam manu ualidus bellandique artibus satis spectatus. Etenim cum uirtutis ope Romanorum ducibus regibusque gentium amicitiam foederauisset, Ptolomaei dolo generi sui rogatus ad conuiuium inter mensas et pocula cum duobus filiis qui aderant circumuentus atque exutus armis impiae neci traditur. 

<hegesippus_pseudo. excid. hiero. 1.1.6> Sane praeuenit insidias Iohannes ortus ex Simone cui nomen Hyrcanus et properauit ad uicinae urbis moenia, ubi a populo propter egregia patris merita, odio quoque hostilis sceleris expectabatur. Vix denique ingressus urbem est, et iam Ptolomaeus aderat. Sed cum per aliam portam ingredi uellet, repulsus multitudini cedendum existimauit. Adsumsit ilico Ionathes paterni sacerdotii munus et a cultu rerum diuinarum profectus statim pietatis officia curamque seruandae necessitudinis exsequebatur, matrem cupiens fratresque periculo auferre. 

<hegesippus_pseudo. excid. hiero. 1.1.7> Congressuque superior factus iustae passionis adfectu superabatur, quominus castro potiretur, in quo clausi adtinebantur. Nam Ptolomaeus ubi se urgueri uidebat, matrem eius atque germanos in muris locabat praecipitandos ilico, nisi Ionathes bello quod inferebat desisteret. Vincebatur iuuenis pietatis metu, qui uincebat fortitudinis adsumtione, et iracundiam excitatam in hostem reuocabat suorum misericordia. Mater tamen parata ad tormenta tendebat manus obsecrans non salutis auxilium sed ultionis solatium. Verebatur enim ne filius plus matri metueret quam paternae uindictae impenderet. Sibi mortem illam loco immortalitatis futuram, qua maritus uindicaretur et gener impius pro scelere immani poenam exsolueret. Sed iuuenis plus intra ipsum se quam in hostem proeliabatur; nam quotiens patrem cogitabat, accendebatur, rursus cum matrem uerberari atque ad necem aptari uideret, molliebatur. Reuocabat impetum, referebat gradum, quia retrahebat passio. Inter obsidionis moras feriatus ex lege superuenit annus qui erat septimus. Cessit pietas religioni, soluta obsidio. Sed eo magis Ptolomaei excitata immanitas, ut quorum obiectu pestem euaserat eos iugulari iuberet. Qui continuo se ultioni exemit ad Zenonem, cui nomen Cotylae, Philadelfiae regem confugiens, ut eius ope sese tueretur. 

<hegesippus_pseudo. excid. hiero. 1.1.8> Nec Antiochus quieuit qui Simoni patri Ionathae ludibrio suos fuisse exercitus indignabatur, cupiensque adsurgentes adhuc Ionathae primitias extinguere, cum magna ueniens manu, Hierosolyma Hyrcanumque obsedit. Reppulit Hyrcanus auro, quem ferro nequibat, reseratoque, ut Iosephus auctor est, Dauid sepulchro tria milia auri talenta eruit, ex quibus trecenta adnumerauit Antiocho, ut obsidionem relinqueret, pretio emtus abiret. Atque ut facti inuidiam leuaret, fertur ea pecunia Hyrcanus instituisse primus xenodochia, quibus aduentum susciperet pauperum peregrinorum. 

<hegesippus_pseudo. excid. hiero. 1.1.9> Aucupatus etiam Antiochi necessitatem, qua Medis bellum inferebat, ultus dispendium plurimasque urbes Syriae sibi adiunxit. Samariam quoque, ubi postea Sebastia condita est, circumdedit munitionibus, cuius expugnationem Aristobolo et Antigono filiis suis mandauit, quorum lenta obsidio usque ad diram famem et tetra alimenta humanorum cadauerum clausos coegit. Qua impulsi necessitate opem ab Antiocho, cui nomen Aspondius, petendam arbitrati ferentem adiumenta aerumnae societate implicauere. Victus enim a fratribus proelio fuga sese eripuit neci. Samaritani autem repentina obsidione captaque et euersa urbe seruitio dati. Quo rerum secundarum processu exciti Aristobolus atque Antigonus impetum non refrigebant, sed adiungere sibi finitimos bello coactos [hautquaquam dissimulandum arbitrabantur] : donec inuidia oborta bellum immane exarsit conspirantibus locorum incolis et coacta ualida manu. Quae tamen uicta, profundam in reliquum tranquillitatem Iohanni exhibuit et sibi otium. 

<hegesippus_pseudo. excid. hiero. 1.1.10> Hyrcanus trigesimo et primo anno longae quietis gratia functus diem clausit quinque liberis superstitibus, quod a plerisque beatitudini datur. Moderator egregius et pulchre sobrius, qui nihil umquam uel fortuitis euentibus dereliquerit, in quo actus eius offuscaretur, uxori summae rei commisit negotia, ipsam consultius ratus rebus publicis moderaturam, filios praescientia quadam animi tenens non diuturnos fore.   

<hegesippus_pseudo. excid. hiero. 1.2.1> Nec fefellit opinio, siquidem Aristobolus, cui inter fratres aetas prouectior, mens praeruptior, principatum sacerdotii ad regni potentiam uertit et diadema primus imponere sibi usurpauit post quadringentos septuaginta quinque annos triumque curricula mensuum, ex quo de Babylone remeans Israhel seruitio exutus in suam terram sese recepit. Superbe itaque nec partem ponere ceteris contentus fratribus solum Antigonum honoris specie, quia uidebatur diligere, mulcebat; matrem, quia potestatis exsortem et iudicio uiri fraudatam se expostulauerat, alligauit uinculis et usque eo processit immanitatis parricidali spiritu ferox, ut et ipsam et fratres suos simili modo uinctos arta custodia detineret, quo prope usque ad mortem supremam fame compellerentur, ni maturius Aristobolus scelesti parricidii merita soluisset. Ac primum in ipsum Antigonum ferus animus exasperatur et de amore in odia conuertitur, ut eum ante omnes necaret, quem solum sibi consortem imperii pollicebatur. Adeo apud improbos affectus uilis, ut cito prauis suggestionibus extorqueatur.   

<hegesippus_pseudo. excid. hiero. 1.3.1> Dignum igitur ut crudelitatis eius seriem non praetereamus, quo iudicium Iohannis etiam post mortem probetur, qui summam publicae rei committendam seniori filio hautquaquam existimauerit, quem tanto declinaturum furore a pietatis lege et norma iustitiae praeuidebat, haut scio morumne eius contuitu an insita gratia sacerdotum principibus, ut his aliqua quae futura erant etiam minus dignis infunderentur. Facinus miserabile, fuisse qui fratribus inuiderent amorem naturae. Inde mali prima oborta est labes, inuidiam commenta secuta huiusmodi sunt.   

<hegesippus_pseudo. excid. hiero. 1.4.1> Composuerant primo alia, quibus fidem Aristobolus non detulit, et obtrectationem molliuit caritatis gratia inuidiae tribuens delationis amaritudinem. Ideo falsa ueris admiscuere, ut ex his quae ad speciem ueri adsumserant renitentem circumuenirent.   

<hegesippus_pseudo. excid. hiero. 1.5.1> Scenopegia Iudaeorum in terris ex lege celebrabantur, dies uidelicet festus et plenus reuerentiae, quo sacrificium sollemne deferebatur. Eo die clarus militiae gestis Antigonus domum reuertit et accidit ut fratrem adueniens inaequalem offenderet. Ilico ad templum — quid enim praeferret religioni? — ut erat succinctus ornatu bellico et circumfusus comitatu pari tendit, multus ibi pro fratris salute domini precator, et inde ad fratrem sedulus properat. Hinc calumnia componitur acerbo felle et acerbiore paratur exitu.   

<hegesippus_pseudo. excid. hiero. 1.6.1> Continuo enim regem adeunt improbissimi homines et inuidiam excitant, quod pompam armatorum celebratiorem quam priuatis mos est direxerit ostentui uulgo futuram, ne quis conatibus eius obuiare auderet; tanto adparatu non aliud nisi necem regis et usurpandi imperii potentiam affectatam. Haut difficile aeger animus inualido fessus corpore impulsus est, ut credibile duceret quod pro uero adserebatur, maxime cum dies sacratus religioni mendacii suspicionem excluderet, pompa excitaret inuidiam, infirmitas metum adderet armatorumque cohors fidem patrandi sceleris impleret. 

<hegesippus_pseudo. excid. hiero. 1.6.2> Itaque priusquam sibi probaretur temtamentum aliquod flagitii parricidalis, stipatores suos cum armis iubet in hypogeo obscuro locari, qui aduenientem Antigonum deloricarent, nec expectarent imperium regis sed ipsi extinguerent, sane mandato per nuntios praemisso ut inermis ueniret. Eius indicii qualitatem nupta Aristobolo in aduersum mutauit, ut per illos coniuratos sibi insinuari faceret Antigono, fratrem eius delectatum esse armorum decore, quibus proxime accinctus adfuerat, sed per aegritudinem intentius non considerasse, nunc petere ut omnem illum ornatum bellicum quem sibi composuit ad fratrem deferat; gratum hoc regi futurum si armatus adesset. 

<hegesippus_pseudo. excid. hiero. 1.6.3> Antigonus dolum non praeuidit, dicto paruit eo studiosius quo placere regi pariter et fratri desiderabat. Decumbebat Aristobolus in castro, cui nomen primo Baris, postea Antonia fuit, ab Antonio uidelicet triumuiro donata appellatione cum urbis dignitate. Eo postquam Antigonus appropinquauit atque accessit ad illum obscurum transitum, conspicientes armatum uenisse regii stipatores adorsi repente iuuenem praecepto satisfaciunt atque imprudentem opprimunt. 

<hegesippus_pseudo. excid. hiero. 1.6.4> Is locus Stratonis turris appellabatur, quo deceptum uocabulo Iudam qui erat Essaeus genere opinio est frequens, quem siue probitate uitae siue mystica obseruatione saepe quae futura erant adnuntiasse historia uetus prodidit.   

<hegesippus_pseudo. excid. hiero. 1.7.1> Is, ut accepimus, cum uidisset Antigonum praetereuntem ut fratrem reuiseret, dicit ad eos qui numero discipulorum eius adnectebantur: ‘Papae, nunc mihi bonum est mori, quando mihi mortua ueritas est. Viuit Arrtigonus quem necesse est hodie interfici, locus autem eius neci decretus Stratonis turris qui sexcentis hinc stadiis abest. Hora iam diei quarta est. Tempore itaque excluditur praedestinatae mortis fides.’ Haec ubi dixit, intentius secum ipse conferre coepit quomodo fefellisset opinio. Nec multo post indicium defertur, interfectum esse Antigonum in hypogeo ad Stratonis turrem, qui locus simili uocabulo aeque ut ille qui erat in maritimis Caesareae nuncupari solebat. 

<hegesippus_pseudo. excid. hiero. 1.7.2> Quo facinore patrato Aristobolus secum ipse reputans quid sceleris admiserit in morbum incidit. Erat in oculis parricidium, perturbatio in animo, nec ullum interuallum dissimulationi dabat. Defigebatur imis uisceribus dolor, inuidia in miserationem uersa est, quod innocentem peremisset contra ius germanitatis; tanti sceleris immanitas mentem exulcerabat, non somnus oculis, non animo requies dabatur. Serpebat caeco uulnus dolore, coquebant aegra praecordia curae ac sollicitudines sauciabant inualidos artus et crebro gemitu pulsabant alta nimis suspiria.   

<hegesippus_pseudo. excid. hiero. 1.8.1> Itaque immoderata maestitudine eo prorupit morbi uis, ut conuulsis uisceribus sanguinem uomitu oris reiecerit. Quem puer aulicus regiis usibus exhibens ministerium foras extulit atque imprudens facti, quod casu potius quam industria gerebatur, ad eum locum peruenit, in quo Antigonus fuerat extinctus. Illic supra rorantes adhuc fraterni sanguinis maculas percussoris sanguinem effudit. Clamor subito factus et gemitus intuentium eo, quod profunda quadam dispositione domini libatus peremto scelestissimi parricidae sanguis uideretur. Sono excitus causam quaesiuit; cum sileretur, elicuit studio quaerendi et motu indignationis. Cuius accepto indicio suffusus oculos lacrimis et quantum erat in eo uirtutis ingemescens ait: ‘Rependitur meritis meis congrua uicissitudo. Neque enim dei oculum tam impii machinator sceleris praeterire poteram. Matura flagitio ultio subest et digno iam conuenior parricidii mei pretio. Vale, corpus. Quousque animam fratri matrique condemnatam detines? Quid per partes eis libo meum sanguinem? In me omnes, si qua est pietas, contorqueant manus spicula, me omnes filii germanique ultore pietatis gladio transfigant. Mactetur hostia parricidalis atque immoletur uiolatae necessitudini, totum simul caro noxia sanguinem euomat. Non uiscerum meorum cruciatibus et lenta tabe daemonium exsaturetur, quod me in tam nefarios ausus saeui facinoris impegit.̓ His dictis finem imperio uitaeque dedit uix anno functus potestate regia, propter quam parricidium non refugerat.   

<hegesippus_pseudo. excid. hiero. 1.9.1> Soluit ilico mulier atque exuit uinculis fratres defuncti, regem constituit Alexandrum, cui et processa aetas et moderatio suffragari aestimabatur. Qui ut regnum adeptus est, fratrem quem aduerterat regni cupidiorem statim interemit. Reliquum qui supererat ex fratribus, uitae ac saluti potius quam regno intentum, reseruauit uacuum negotiorum. 

<hegesippus_pseudo. excid. hiero. 1.9.2> Continuoque, ut se habet inquietudo morum, bello pacem mutauit congressuque habito aduersus Laturum Ptolomaeum plurimos quidem hostium interfecit, sed ad Laturum uictoria deflexit. Cui tamen fructum uictoriae ademit Cleopatra mater coacto in Aegyptum concedere, ut matrem sibi imminentem euaderet. Eius absentiam Alexander aucupatus, dum regni eius partes inuadere cupit, etiam Theodorum in se conuertit, quoniam potissima quaeque de eius possessionibus sibi adsociauerat. Improuiso itaque impetu Theodorus regias opes occupauit, decem milia quoque Iudaeorum proelio fudit, sed super plagam factus Alexander plura adhuc de hostium partibus suo imperio adiunxit captarumque urbium populos seruitio subegit. 

<hegesippus_pseudo. excid. hiero. 1.9.3> Hos bellandi successus domestica seditio interpolauit, et orta conuiuiis usque ad bellum contentio processit familiari peste huiusmodi Iudaeorum uiris, ut de epulari ludo sese in arma excitent. Ac nisi peregrina auxilia regi praesto fuissent, seditio praeualuerat, sed aduentitia manu aegre licet compressa est tamen octo milibus ferme Iudaeorum interemtis. Inde in Arabiam iter direxit, ac nonnullae eius urbes subactae, tributa quoque Moabitis et Galaditis iure uictoriae adscripta. Vnde regressus in Amathun, Theodoro tantis eius successibus stupefacto, uacuum defensoribus castellum inueniens sine mora expugnauit. 

<hegesippus_pseudo. excid. hiero. 1.9.4> Non usquequaque tamen otiosus Obodeas rex Arabum fuit, nec inulta diu regni sui passus dispendia. Nam insidiis oportune locatis omnem eius exercitum deleuit conclusum uallis profundo et multo camelorum agmine adtritum. Euasit tamen Alexander. Effugiens de proelio Hierosolymitanae urbis receptacula petit, inuisus suis, quoniam recruduerant in odia aerumnae eius occasione, qui ante metu potentiae premebantur. Nec silentio tegebatur animorum discordia aut uerbis tantummodo exercebatur: proelio non uno sed plurimis decertatum, quibus extincta fere quinquaginta Iudaeorum milia quos Alexander interemit, suis quam hostibus perniciosior et maiore uictor detrimento, quoniam regni sui uires uincendo adtriuerat. Vnde ne ipse quidem iam suis uictoriis delectabatur auersusque a proelio arte tractabat sibi subditos, ut iam non armis premeret, sed uerbis urgueret ac solis sermonibus offensionum genera dissolueret. Nihil tamen proficiebat ad colligendam sibi gratiam, quoniam fictis facinora praeponderabant atque ipsa repentina conuersio ad paenitentiam morumque inaequalitas saeua passis suspecta habebatur.   

<hegesippus_pseudo. excid. hiero. 1.10.1> Denique cum simulata eius placiditate se circumueniri arbitrarentur, Demetrium regem sibi auxilio futurum aduersus Alexandrum in bellum excitauerunt. Pugna in manibus nec comperendinata, quamuis uni aduersum duos exercitus numero inferiore certandum foret. Mille enim comitatus equitibus et sex milia peditum, quos mercede sibi adsociauerat, decem milia quoque Iudaeorum sibi conspirantium in bellum arcessens iuxta urbem Sicimam occurrit hostibus, quibus tria milia equitum erant et peditum quadraginta milia. Temtatoque utrimque agmine ubi neque Demetrius pecunia conductos desciscere a fide uidit, neque Alexander de Iudaeis aliquos, quibus se Demetrius adiunxerat, deposuisse erga se odia cognouit, armis decernendum aestimauerunt. 

<hegesippus_pseudo. excid. hiero. 1.10.2> Superior bello Demetrius factus plurimo tamen suorum sanguine. Namque ab his qui e diuerso mercede conducti uenerant egregie bellatum, ita ut usque ad mortem uirtute ac fide certauerint. Destitutum itaque sese Alexander uidens caesis suorum cateruis in montes concessit. Sed praeter utriusque spem ad alterum eorum species uictoriae peruenit, fructus alteri partus, quia et Demetrius nudatus est discessu Hebraeorum, qui eundem ad societatem rogauerant, et Alexandro ex ipsis sex milia sese adiunxerant more quodam humani ingenii adstipulantibus ad misericordiam rebus aduersis. Cessit itaque Demetrius ei quem bello uicerat, uidens illum affluentibus paulatim Hebraeis iam pugnae idoneum seseque cum paucis relictum. 

<hegesippus_pseudo. excid. hiero. 1.10.3> Cuius uictoria libertate adsuetis dominationis metum mouebat. Redit Alexandro saeuitia cum securitate regnumque in suos et usus belli reformatur. Quaerenti ab his quidnam faciens animos sibi plebis conciliaret responsum est, si moreretur; uix enim forte cum mortuo tam grauia perpessi in gratiam reuerterentur, ut odia aduersus defunctum deponerent. Quibus excitatus rebellandique adsuetudine multis necatis reliquos coegit in urbem cui nomen Bemeselel. Cuius expugnatio acerbiorem solito pestem inuexit tam saeuo crudelitatis processu, ut ex eo numero octingentos in media ciuitate crucifigeret, quorum in conspectu coniuges eorum filiosque iugulare iussit.   

<hegesippus_pseudo. excid. hiero. 1.11.1> Haec spectabat accubans in medio concubinarum, laetus inter uina et pocula sed magis sanguine quam uino inebriatus. Hoc solo facto amplius populum quam bello terruit, ita ut proxima nocte Iudaeorum octo milia ultra Iudaeam discederent, quibus fugae finis mors Alexandri foret, tantique horror mali quietem regno attulit. 

<hegesippus_pseudo. excid. hiero. 1.11.2> Sed ubi a domesticis feriatum proeliis, exorta est ei causa inquietudinis Antiochi aduersum Arabas expeditio, quam sibi terribilem et periculo futuram arbitrabatur. Hic est Antiochus qui etiam Dionisius appellatus, Demetrii frater, a Seleuco ultimus. Cui transitum negare cupiens Alexander inter urbem Antipatridem et Iopes litora foueis ingentibus ductis muroque altissimo, turribus quoque e ligno impositis, lusit operam magno suorum labore, nullo hostis impedimento, siquidem negotio facili repletae foueae turresque exustae. Ipse quoque Alexander fuga sibi consuluit eo tutior, quia nequaquam tanti aestimatus, ut eum uictor principe loco persequi deberet. Nam secundis partibus reseruatum ut itineris obstructi iniuriam acceptam ulcisceretur, rectum autem in Arabas iter direxit. Quorum rex in loca proelio oportuna sese contulerat, deinde subito conuerso equitatu maxima ui ac multitudine effuse ac sine ordine ruentes hostium turmas inuasere. Certatum acriter quoad Antiochus restitit; renitebatur enim, quamuis exercitus eius quasi more pecorum obtruncaretur. Vbi uero et ipse cecidit — nam prae ceteris sese offerre solebat periculis — auersi omnes, quorum maxima pars incerto fugae dispersa extinguitur, reliquis in uicum cui Ana nomen coactis atque alimentorum inopia consumtis, uix paucissimi ex his tantae cladi superfuere.   

<hegesippus_pseudo. excid. hiero. 1.12.1> Hoc successu Areta etiam a Damascenis ad regnandum expetitur, ut Coelesyriae imperitaret, quo Ptolomaeum excluderent quem maxime infestis odiis persequebantur, nec Iudaeam immunem reliquit incursionis, de qua, uictor licet superato Alexandro, secundum utriusque tamen partis conuentum discessit ac reuertit in sua. Alexander autem Pellam euertit et Gerasam petiit iterum de Theodori possessionibus aliquas sibi adiungere parans eamque sibi bello uindicauit. Inde in Syriam progressus Gaulanen et Seleuciam et Gamelam euertit, ultus superioris belli contumeliam, ipsasque Antiochi munitiones diruit. Quibus ex locis iter in Iudaeam conuertit ac praeter spem cum gaudio totius gentis suscipitur pro mirabili successu rerum gestarum. Vbi parta bellandi quies exordium tribuit aegritudinis, atque aliquantulum quartanis febrium uicibus affectus, leuato paulisper incommodo, dum negotia repetit militaria nec modum seruat, animo ualidior quam corpore, comminuit omnem suae uigorem salutis uiresque absumsit atque ita mortuus est. 

<hegesippus_pseudo. excid. hiero. 1.12.2> Viginti itaque et sex annis uario rerum euentu aduersum innumeros bellorum tumultus regnum tenuit et duobus liberis superstitibus decessit. Quos impares regni aestimans gubernaculo summam rem uxoris propriae delegauit sollicitudini, quoniam eam acceptiorem populo cognouit atque hoc apud uniuersos inuenisse gratiam, quod etiam ipsa ab immanitate uiri semper alienam sese faciendam existimauerit, ut non solum refugeret flagitiorum consortia, sed etiam resistendo eius iniquitatibus totius in se plebis conuerteret beniuolentiam. Nec improuida uiri sententia fuit. Nam regnandi ius mulier inoffense exercuit sine ullo feminei sexus impedimento et acquisiuit moderandi gratiam sacrae legis obseruatione. Nam dum attentior circa templum cura exercetur et missa ministeria fraudi sunt, creuit imperii uigor. Nec tamen affectu infracta materno regni cupido, siquidem ex duobus liberis electus unus ad speciem regnandi, non potestatem, Hyrcanus uocabulo, natu senior, ingenio remissior, Aristobolum uero, acriorem animo, expertem potestatis emolliebat priuati humilitate. 

<hegesippus_pseudo. excid. hiero. 1.12.3> Adsuerunt se Pharisei mulieri genus hominum secundum legis doctrinam exercitum, secundum qualitatem affectus callidum, auidum negotiorum, pecuniae appetens. Qui captantes elatam mulierculam, secundum scientiam iuris diuini, extollendo suam fecere, ut pleraque etiam regni negotia ipsis committeret, adhiberent quos uellent, quos uellent excluderent atque aulico exuerent ministerio. Quid plura? Ita sese insinuauere, ut commodorum omnium fructus ad eos peruenirent; sumtus et molestiae mulierem solam afficiebant. Nec mediocris mulieri spiritus, ut maxima quaeque auderet ac supra feminei sexus condicionem proelia disponeret, siquidem et praestantissimam de suis manum parauit et peregrini exercitus copias ingentes coegit, ut non solum domi tuta ad omnem regnandi securitatem foret, uerum etiam exteris esset potentibus formidabilis. Ea tamen reliquis praestabat omnibus, sed Phariseis quasi inferior obtemperabat. 

<hegesippus_pseudo. excid. hiero. 1.12.4> Erat Diogenes in regno eius qui de potentissimis Alexandri amicis familiaritati eius inhaeserat. Eum adorsi obtruncauere memorantes ipsius consilio octingentos illos in medio urbis ab Alexandro cruci suffixos, in ceteros quoque facinoris auctores ut pergeret ultio mandatum. Necabantur itaque quos Pharisei praecipiebant, non quos societas sceleris inuoluerat. Quo metu perterriti plerique, quibus huiusmodi pericula intendebantur, et maxime praestantiores opibus aut dignitatibus ab Aristobolo intercessionem implorauere, ut matrem ab exsecutione praecepti seuerioris ad molliora inflecteret. Ille sibi gratiam parere cupiens non detrectauit. Mulier, aegre licet, oranti tamen filio cessit, ut contuitu honorum quos gesserant, qui in huiusmodi inuidiam arcessebantur, supremae necis sententia mitigaretur atque eos tantum, quos obnoxios suspectaret patrando flagitio incentores fuisse, urbe egredi iuberet. Qui accepta uitae securitate per agros dilapsi.   

<hegesippus_pseudo. excid. hiero. 1.13.1> Eodem tempore causa accidit ut Damascum iuuentus dirigeretur, quoniam Ptolomaeus frequentibus incursionibus incolas memoratae urbis terebat, cuius negotii necessitas occupauit de exercitu Alexandriae ualidam manum. Cleopatram quoque Tigranes, qui Armeniis imperitabat, in urbe cui nomen Ptolomais obsidione clauserat. Eum muneribus Alexandria mulcebat ut a se auerteret. Quem Lucullus facta inruptione in terras Armeniorum redire infectis rebus coegit consultius ducentem sua tutari quam aliena adiungere. 

<hegesippus_pseudo. excid. hiero. 1.13.2> Tantis itaque intenta negotiis Alexandria in morbum incidit. Quam occasionem rapuit Aristobolus ad suas artes et congregata manu, conspirantibus secum quos feruor naturae ad praerupta quaeque audendum cupienti adiunxerat, thesauros occupat eorumque copiis inuitat ad militiam uoluntarios, ac pretio componit ut in omnia quae uellet fidem praestarent atque infulas regni induit. Turbatus animam Hyrcanus matrem lacrimis conueniebat. At illa spirans ferociam filios et uxorem Aristoboli in castrum reclusit, cui nomen primo Baris postea Antonia appellatum, de quo supra memorauimus. Coepta Alexandriae celeri eius obitu destituuntur. 

<hegesippus_pseudo. excid. hiero. 1.13.3> In hereditatem omnem Hyrcanus successit, qui uiuente adhuc matre dignitatem induerat sacerdotii, Aristobolus uirtute et sapientia praestabat, res usque ad contentionem atque in congressionem deducta. Vbi consertum, plerique relicto Hyrcano illum alterum bello meliorem secuti. Hyrcanus comitantibus secum qui bello reliqui fuerant confugit in Antoniam repertisque filiis et uxore Aristoboli per obsides salutem inuenit, quia ne quid asperum in suos fieret Aristobolus pacto consuluit. Conuentum fratrum huiusmodi fuit, ut regno Hyrcanus cederet atque ad Aristobolum ius omne imperii transiret, nec tamen Hyrcanum inhonorum relinqueret, sed regni exsortem honore alio fungi sineret, quem ipse impertiuisset. Transactio huiusmodi etiam religione templi sacrata adsensionem utriusque tenuit uoluntariam. Inde cum gratia discessum ac, se inuicem salutantes, Aristobolus in aulam regiam sese recepit, Hyrcanus aequanimiter in domum Aristoboli concessit.   

<hegesippus_pseudo. excid. hiero. 1.14.1> Sed fuere quos metus hac rerum mutatione incesseret, qui se studuisse aduersus Aristobolum recordarentur, et prae ceteris Antipater. Is erat Idumaeus genus, maioribus apud suos clarus, non tenuis pecuniae et ideo praeualidae potentiae, arte mira factus ad contemnendam pecuniam propter conciliandam gratiam. Qui Hyrcanum consiliis suis perterritum, quod nullam salutis suae spem tutam haberet, qui imperio decessisset, nisi transfugio sibi consuleret, ubi ad suas artes inclinauit, insinuat Aretae regi fouendum auxilio uirum, qui circumuentus foret ut regno decederet. Decorum hoc fore regi, si arbiter fieret imperii restituendi, multoque pulchrius, si circumscripto, cui primitiua regni competerent, dolo sublata reformari iuberet. Illum uersutum et callidum et ideo suspectum uicinis, hunc mitem et quietum, qui pro summo beneficio acciperet, quicquid sibi ab externo tribueretur, cui frater etiam regnandi ius ademisset. Praeparatam itaque regis Aretae gratiam Hyrcano adnuntians fugiendi spem detulit et uiam demonstrauit, ut secum peteret Petram in finibus Arabiae sitam, quo in loco regem adirent. Qui precibus Antipatri donisque inflexus plurimam bellatorum manum Hyrcano adiunxit ut regno restitueretur. Erant fere peditum equitumque quinquaginta milia, a quibus prima pulsus congressione Aristobolus Hierosolyma confugit, ibi quoque intutus aduersus tantam hostium multitudinem, quae clausum expugnauisset, nisi Scaurus ductor Romani exercitus alterius belli occasione, quod aduersus Tigranen gerebatur, soluisset obsidionem missus a Pompeio, cui recepti Mitridatis ultio grauis bellique in socerum transferendi propositum exarsisset, qua causa Syriam infestari per Scaurum praeceperat, cum ipse Tigranen atque Armeniam urgueret. 

<hegesippus_pseudo. excid. hiero. 1.14.2> Scauro itaque aduenienti Damascum, quam Metellus et Lollius funditus euerterant, occurrere fratrum legati sibi quibusque Romanae opis auxilium implorantibus, et quamuis inferior esset uiribus Aristobolus, praeponderauit tamen pecuniae oblatione. Venditur summa proeliaris certaminis talentis CCC et iustitia postulati pretio pensatur, qua pecunia sibi adnumerata denuntiat Scaurus Hyrcano regique Arabiae discedere ab obsidione, aut si permanerent scirent sibi aduersus Pompeium et Romanos bello certandum. Eo terrore obsidio soluta, Aretas Philadelfiam petiit, Scaurus Damascum reuertit. Aristobolus autem uix dudum idoneus propulsando periculo manum collegit, hostem insequitur et ad Papyronem, id uocabulum loco, VI milia hostium simul et fratrem Antipatris Fallionem proelio fudit. Hyrcani atque Antipatris spes lapsae, quibus fiducia omnis in Arabiae uiribus erat.   

<hegesippus_pseudo. excid. hiero. 1.15.1> Sed ubi Magnus Pompeius obire Syriam coepit et Damascum aduenit, a Romanis, quorum auxiliis infracti manibus uictoriam amisere, opem postulant Pompeiumque adeunt tamquam iusti arbitrum et minime auarum pecuniae. Allegationibus itaque, non muneribus ut ante niti coepere, quoniam integer animus aduersus corruptelam pecuniae laqueis auaritiae non capiebatur et gratuito odisse poterat fraterno insidiatum honori. Et ideo his eum adorsi querellis, quibus et Aristobolo inuidia fieret, quod indignus aliena inuaserit, et Hyrcano gratia conciliaretur, cui uel merito uitae uel aetatis suffragio regnandi ius competeret adstipulante praesertim matris auctoritate, quae et iudicium eligendi habuit et ius conferendi. Nec Aristobolus diu afuit. Quamuis nihil in Magni pectore quod suis artibus conduceret intueretur, praesumebat tamen de Scauri redemtione seseque eius iactabat societate. Venit itaque regio ornatu praeditus et pompae maiore quam solebat stipatus ambitu, ut qui de iustitia diffideret, adquiescendi praeiudicium excluderet, spem oboediendi negaret. Sed diutius tolerare Romani consulis sublimitatem nequiuit, cui mos erat regni exsorti regibus imperitare. Itaque ubi ad urbem uentum est cui nomen Diopolis, alio concessit Romanae dignitatis supercilium dedignatus regni tumore. 

<hegesippus_pseudo. excid. hiero. 1.15.2> Qua secessione Aristoboli non mediocris datus offensioni locus usque adeo commoto consule, ut statim arma Romana in Iudaeam conuerterentur coniunctis etiam Syriae plerisque auxiliaribus. Quem ubi comperit Aristobolus ad urbem Scythopolim atque inde Coreas appropinquare, unde erat Iudaeae exordium possessionis, confugit in Alexandrium castrum munitum admodum et in monte altissimo situm. Quo cognito iubet eum Pompeius descendere; at ille tamquam herili praecepto oboedire indecorum existimans periculum potius subeundum quam obtemperandum imperio animi immodicus arbitrabatur. Sed referta populis Romana castra desuper spectans, simul a suis monitus non lacessendos quorum in nomen ac potestatem totus prope orbis terrarum concesserat, descendit, pluribusque usus, quibus regnum sibi iure delatum adstruere contenderat, uel generis debitum necessitudine uel exercitus iudicio, qui secutus sit ualidiorem, deseruerit ignauum, uel euentu proelii uel pacti conuentione, ad munitiones reuertit. Rursus cum Hyrcanus consulem adisset, uocatus ad iudicium Aristobolus sese repraesentauit, sed cum adhuc conperendinari cognitionem uideret in castellum regressus est. Medius enim inter spem et timorem putabat, quod imperiis eius oboediendo ad sui gratiam Pompeium inflecteret, sed ne iterum ui adigeretur imperio cedere, in Alexandrium sese recipiebat. Nec praeteriit Magnum regis uersutia; iubet eum decedere munitionibus idque facturum datis ad singulos custodes munitionum litteris sese adstringere. Iussis quidem paruit quae non audebat refellere, protinus tamen Hierosolymitanis moenibus se abdidit et bellum aduersus Romanos parare occoepit. 

<hegesippus_pseudo. excid. hiero. 1.15.3> Pompeius quoque fugientem insequi, clausum urguere neque parandis belli usibus tempus ullum dare. Direxit Magni intentionem de Mitridate nuntius quod morte bellum finisset; urbs Hiericho in finitimis suis Pompeium tenebat, cum rei memoratae indicia uenere, locus prope urbem in quo balsamum gignitur uirgultisque innascitur, quae acutis lapidibus incidunt pueri agricolarum, perque eas incisiones distillat humor lacrimis pulcher rorantibus. Inde uir militiae uetus conpositis ordinibus ad uesperum castra mouit et primo diluculo Hierosolymitanis moenibus adstitit atque improuisus armatas acies infudit.   

<hegesippus_pseudo. excid. hiero. 1.16.1> Obstupefactus Aristobolus dispositionis specie, uirorum robore, militum alacritate, sponte occurrit ueniam precatum, pecuniam urbem seque offerens. Verbisque in mollius suppliciter inflexis mitigauerat indignationem consulis; sed inrita precatione, quia effectus deerat promissionis, non solum negatis pecuniis sed etiam urbe excluso Gabinio, qui oblata petitum uenerat, bellum incubuit. 

<hegesippus_pseudo. excid. hiero. 1.16.2> Namque Magnus, adhibitis custodibus Aristobolo, urbis moenia speculari coepit atque explorare diligentius, quibus in locis temtaret inruptionem, sed cum et ualida murorum circumspectaret, quod expugnari nequirent, et templum in urbe haut inferioribus circumdatum munitionibus ut geminum esset ingressis periculum et a defensoribus templi et ab his qui murorum propugnacula tuerentur, haesit animi dubio sententiaeque incerto per aliquantum temporis, cum subito intra urbem seditio orta, uolentibus Hyrcani sociis urbe recipere Pompeium, renitentibus Aristoboli propugnatoribus: illi portas aperire Magno, isti obserare bellumque inferre ne regem eriperent. 

<hegesippus_pseudo. excid. hiero. 1.16.3> Sed pluribus quos terror potentiae Romanae auxerat, cessere inferiores atque in templum se recepere soluto ponte, qui transitu peruio urbem ac templum medius coniunxerat. Receptus itaque in urbem est exercitus Romanus, et suis manibus Iudaei aperuere portas non multo post urbis ac templi expugnatoribus futuris conpletumque est illud Dauiticum: deus, uenerunt gentes in hereditatem tuam, polluerunt templum sanctum tuum. Sponte itaque tradidere regalia sua, cessere aulicis. Pisoni claro inter suos uiro et militiae stipendiis exercitato id negotii commissum, ut manu ualida aulam regiam ceteraque urbis tuenda existimaret. Quod ab eo sollicite curatum, quasi ad ea defendenda potius quam occupanda Romanum exercitum ductauerit. 

<hegesippus_pseudo. excid. hiero. 1.16.4> Ad templi autem inruptionem, quoniam pertinaciter resistebatur, Iudaeos Magnus parauit, socios uidelicet Hyrcani, ut, si fieri posset, aliena Romani mysteria non profanarent, simul ut suis manibus Iudaei fossas replerent. Inpio ministerio et turpi obsequio seruierunt manus eorum in cophino, mentes in sacrilegio. Sed nihil proficiebat congestio, cum reniterentur e muris Aristoboli fautores et desuper afferrent impedimentum, inritaque Pompei fuissent exordia, nisi incurrentibus sacris religionis diebus, quibus ab omni uacare opere Iudaeos uetus obseruatio foret, imminere suos aggerendis terrarum tumulis imperauisset. Sola enim conserendae manus usurpatione in consuetudinem uersa etiam sabbato, si tamen inferatur proelium et salutis extremum petatur periculum, decernendum sibi ferro Iudaei existimant, reliqua certamina religioni ducunt. Iam uallum excreuerat, iam machinae admotae, repugnabant regii murorum altitudine ferociores, nec intermixti proeliis propiore Magni accessu inclinabantur. 

<hegesippus_pseudo. excid. hiero. 1.16.5> Stupebat Pompeius acres uirorum animos, muri decorem ac magnitudinem et nusquam remissa officia sacerdotum in medio belli furore tamquam profunda pax esset; nihil deerat sacrificiorum sollemnitati, inter bellatorum iacula mortes caesorum fundebatur sanguis hostiarum, uictima altaribus imponebatur; ante aram positi feriebantur. Tertius iam mensis anceps adhuc certamen tenebat. Primus Sylla ortus Cornelio Faustus et duo centuriones, quorum uni nomen Furio, alteri Fabius erat, deiecta turre murorum templum inrupere singulis sequentibus sese cateruis, et circumdantes undique templi interiora quoscumque reppererant gladiis transuerberabant. Caedebantur fugientes, repugnantes alii obtruncabantur. 

<hegesippus_pseudo. excid. hiero. 1.16.6> Nullus parcendi modus, nec tamen ea saeuitia bellantum obsequia uatum impedita. Nudatis gladiis inminebat hostis, tamen sine ulla perturbatione soliti uicem muneris exsequebantur. Nullum intermissum est officii genus. Quicquid ad purificationis sollemnitatem, quicquid ad cultus sacri obseruantiam spectare poterat impletum est; tanta cura ministerii, atque utinam pro ueritate deuotionis et fidei fuisset. Maiore quoque a suis orta pericula, quae sibi ab Hebraeis inuicem inferebantur, atque intus pugna uehementior et a seditiosis propius et anceps periculum. A fronte externus hostis, a tergo lateribusque domesticus urguebat.   

<hegesippus_pseudo. excid. hiero. 1.17.1> Itaque conclusi undique alii se praecipitabant, alii patriae incendiis exurebantur. Sacerdotes tamen usque ad ultimum in suo munere perseuerabant hortantes se inuicem, ne in posterioribus ponerent officium religionis quam salutis praesidium, recte secum agi si pietati impenderent, quod deberetur necessitati, pulcherrimumque si in patriae sinu sepeliri liceret. Quid autem iuuaret euadere et superstitem uiuere religioni? Praeclarum potius opus muneri pio commori. Quod si quis periculi metu deserat, sacrilegium est, si quis impleat, sacrificium et piae passionis uictoria. Infulati itaque sacerdotes inter suas hostias immolabantur et amicti sacerdotalibus stolis inter cadauera caesorum humi iacebant. Fusa illic Iudaeorum XII milia, Romanorum pauci extincti, plures uulnerati. 

<hegesippus_pseudo. excid. hiero. 1.17.2> Nihil tamen grauius in illa miseria ingemuerunt Iudaei quam quod illa abscondita ante sanctificationum mysteria retecta gentibus ac manifestata sunt. Denique Pompeius curarum istiusmodi declinans superflua, dum triumpho potius ambusta obiret, sequentibus se suorum plurimis uidit tabernaculum secundum, quod soli principi sacerdotum sollemni accessu patebat, atque intro aspexit lucernam et mensam et thymiamateria et tabulas testamenti superque eas Cherubin, multitudinem aromatum dispersam, et sacrae pecuniae talenta duo milia. In quibus cum plurimum auri esset, integer tamen ab omni cupiditate uel ipsa etiam si qua sacrorum uasorum inuenta sunt, intacta seruari praecepit, et sequenti post excidium die neocoris iussit mundare templi interiora et celebrare adsueta sacrificia. Hyrcano quoque principatum sacerdotii dedit, promta eius opera usus in obsidionis necessitate; nam etsi infidus suis, Romanis tamen fidelis ut sua patria expugnaretur — sed puto neminem posse dici fidelem qui suis fuerit infidus — non perfunctorie itaque in suo proelio iuuit hostes suorum uel quod extramurani populi multitudinem adnitentem Aristobolo retraxit ab eius societate. Ad omnia tamen, quibus uel praeueniendi Aristoboli deducendique eius auctoritate † uel conficiendo celeriter bello Pompeius egregius imperator fuit, praeclarum hoc addidit ut in uictoria modum teneret; denique benignitate sibi magis quam terrore quos uicerat adsociauit, auctores tantummodo belli securi percussit. Tributum quoque uictis imposuit, statuit ducem Iudaeae, fines determinauit. 

<hegesippus_pseudo. excid. hiero. 1.17.3> Suis ergo finibus circumscripta Iudaea est. Reformauit etiam Gadaram quam Iudaei euerterant rogatus a Demetrio, qui patriae suae huiusmodi gratiam a patrono poposcerat. Et in hac causa et in pluribus apud Magnum supra libertorum modum usque ad inuidiam excellens. Aristobolum autem cum filiis et socero eius captiuos statuit secum Romam deducere, sed unus ex subole regia in itinere lapsus custodibus domum reuertit; ei nomen Alexandro, aetas fratre prouectior et sorores duae. Antigonus itaque aeuo iunior cum feminei sexus germanitate ad urbem deducti, Pompeiusque Ciliciam et inde Romam petiuit.   

<hegesippus_pseudo. excid. hiero. 1.18.1> At in Syria Scaurus, cui ducis officio praeerat, receptis urbibus quas Iudaei inuaserant, in mediterraneis Scythopoli, Ippone, Pella, Samaria, Iamnia, Maresa, Azoto, Arethusa, maritimis quoque Gaza, Iope, Dora et ea quae Stratonis turris olim uocabatur, postea autem Caesarea nuncupata sub imperio Herodis, qui et ornatum addidit et nomen mutauit, aduersum Arabas bellum moliebatur. Iudaeam inter Euphraten et Aegyptum, Syriam quoque suis reformatam finibus iudicio cohercens, praedandique cupidine, quod potius reor, an proferendi imperii gratia, summam regni Arabiae Petram inuadere uolens, difficultate quidem locorum impeditus, inrumpere nequiuit, plura tamen uel propinqua urbi uel longe posita deuastauit, quibus in locis exercitum eius morantem fames incesserat. Ac paene incidisset facinus miserabile, nisi per Antipatrum laborantibus Romanis Hyrcanus alimoniam ministrauisset, idemque de consilio Scauri Aretam monuisset soluere bellum pecunia. Denique trecentis talentis Arabs hoste se exuit, Scaurum redemit; hoc regressionis eius pretium fuit. Quae res Hyrcano cum Romanis firmauerat societatem et profundae pacis securitatem fouebat, quo in locis hostilibus exercitui Romano opera eius ex indigentia graui frumenti satias facta auxiliumque praesto fuit.   

<hegesippus_pseudo. excid. hiero. 1.19.1> Sed ubi Alexander e uinculis Magni elapsus primum occulte et per aliquantum temporis manum idoneam sibi congregans, deinde palam percursare coepit Iudaeam, exagitari Hyrcanus et rebus suis diffidere, Romanos cura urguere ne bellum glisceret, quoniam etiam murum reparare Hierosolymis constituerat, quem Magnus destruxerat. Ac prope aggressus fuerat opus, nisi Gabinius qui Scauro successerat, curatis strenue ceteris, quibus terrorem sui nominis sparserat, occurrendum Alexandri temtamentis aestimauisset. Nec Alexander refugiendum arbitratus sed decernere proelio ausus cum decem milibus peditum mille et quingentis equitibus. Etiam castella reparauit, Alexandrium, Hyrcanium, Macheruntem receptaculo sibi, si res poposcisset, futura uel hostibus impedimento, quoniam et Arabia non satis fida Romanis proxima erat. 

<hegesippus_pseudo. excid. hiero. 1.19.2> Gabinius quo citius occurreret, Marcum Antonium cum parte exercitus praemisit ut iter hostium impediretur, donec ipse cum toto agmine aduentaret. Antipater cum electis adueniens et Malichus et Pitholaus, diuersis Iudaeorum subnixi cateruis, cum Antonio uires iunxere. Quos ubi confertos Alexander uidit — nam iam et Gabinius aderat — flexit consilium ut retrorsum cederet. Sed cum iam non longe esset ab Hierosolymis, coactus manum conserere, uictus aufugit. Necatis ferme tribus milibus suorum, ceteris captis aut dilapsis, uix Alexandro pauci superfuere ad fugae potius societatem quam ad rebellandi audaciam. 

<hegesippus_pseudo. excid. hiero. 1.19.3> Denique pacem a Gabinio petens etiam castella, ne quid suspectum haberent, Romanis tradidit. Eo bello egregie Antonii uirtus emicuit, quamuis ubique praeclarum documentum suae dederit fortitudinis. 

<hegesippus_pseudo. excid. hiero. 1.19.4> Gabinius in quinque conuentus Iudaeam diuisit, ut potestatem minueret, ex qua oriebatur potito rerum insolentia. Hyrcano pro mansuetudine ingenii eius sacerdotii honor mansit, totius autem conuentus regionis eius non uni sed in commune Hierosolymitanis a Gabinio cura impertita. Itemque ceteri conuentus simili modo adtributi, per Gadaram et Amathuntem et Hiericho Sepphoritanosque, urbis scilicet potiores, diuisi, quo et singulorum potentiae nihil relinqueretur et functio regionum non uacillaret, quae publicam expectaret sollicitudinem. Quod et a Romanis ad releuandum rebellionis metum et a Iudaeis ad deponendam inuidiam cum gratia susceptum, quoniam non sub rege sed sub optimatibus degeret Hebraeorum genus ad rei publicae Romanae similitudinem, in qua non unus imperitaret, sed per uices optimi quique, quibus sortito magistratus cesserat, administrabant regni exsortes sed regum arbitri.   

<hegesippus_pseudo. excid. hiero. 1.20.1> Consultum prouide aduersus inquietudinem gentis aestimabatur. Sed Aristoboli fuga reditusque in Iudaeam plurimum turbarum excitauerat, plerisque refluentibus ad eum, quos amicitiae ueteris gratia sollicitauerat aut res ultimae, quibus remedium ex discordia publica quaerebatur ima summis miscere cupientibus atque aliae spes lapsae forent. Regressus igitur munitiones aedificare, Alexandrium reparare occoeperat. Quo conperto Gabinius, Sisinnio et Antonio Seruilioque cum parte exercitus directis, coeptum opus impediuit. Desertis enim munitionibus Aristobolus se bello parauit, et quia maiore numero quam usu agmen trahebat, deonerauit inermis populi multitudinem, et sola VIII milia armatorum coegit adiuncto quoque Pitholao, qui uoluntarius ex Hierosolymis cum uiris mille aduenerat. Deinde orto proelio — imminebant enim Romani eius ceruicibus — aliquamdiu quidem strenue pugnatum, tamen praeualuit uirtus Romana, caesa Iudaeorum V milia, Aristobolus cum mille uiris inrupit aciem et in castelli Macheruntis munimenta sese recepit, duo milia alio dilapsa. Adorsi tamen castellum Romani per biduum ferme dilati, quoniam de ultimo periculo Aristobolus totis uiribus decernebat, sed nequaquam diutius sustentare potuit; captus cum filio Antigono, quem pariter fugiens de uinculis secum abduxerat, ad Gabinium missus et ab eo Romam directi sunt. Senatus Aristobolo in custodiam detruso filios eius ad Bithyniam dimisit, quod Gabinium ferunt epistulis insinuasse id Aristoboli coniugi promissum remunerandae sedulitatis eius gratia ob traditas sibi munitiones.   

<hegesippus_pseudo. excid. hiero. 1.21.1> His in Iudaea gestis Gabinius audendum aliquid ratus in Parthos expeditionem parauit, sed suspecta partium Ptolomaei regis reuocauerunt profectum. Nam ab Euphrate in Aegyptum Gabinius iter conuertit, usus necessariis ad omnia ministeriis Antipatri et Hyrcani, sed Hyrcani per Antipatrum, qui pecunia frumento armis auxiliis quoque exercitum iuuere; ac maxime congressiones circa Pelusium, nisi gnaris locorum et totius belli generis Iudaeis omnia procurantibus, Gabinium facile deterruissent. Sed rursus morante exercitu Alexander Aristoboli in Syriam sese alteram uelut in uacuam prouinciam demergere moliebatur, nisi rumoribus excitus Gabinius reditum maturauisset praemissoque Antipatro reuocasset plurimos Iudaeorum ab Alexandri societate, quorum multitudine fretus parabat omnes quos in regione offenderat Romanos exitio dare. Denique, dilapsis licet Iudaeorum plerisque per Antipatri conuentionem, audaciam tamen non deposuerat, proeliumque adorsus in XXX milibus uirum circa Itabirium montem, fusis decem milibus, aufugit. Reliquorum dispersione bellum confectum. Gabinius compositis ad arbitrium Antipatris rei publicae Hierosolymitanae negotiis inde profectus, Nabathaeos proelio subegit Mitridatemque et Orsanen fugientes de Perside occulte remisit, palam tamen militibus intimauit fuga lapsos. 

<hegesippus_pseudo. excid. hiero. 1.21.2> Successit Gabinio Crassus et profecturus ad Parthicum bellum omne quod erat Hierosolymis in templo aurum abstulit et praeterea duo milia talenta detrahi iussit, quae Pompeius intacta reliquerat, nec longum laetatus ubi transmisit Euphraten, exercitum amisit et ipse extinctus est. 

<hegesippus_pseudo. excid. hiero. 1.21.3> Eo successu Parthi elatiores transeundum in Syriam crediderunt, quos strenue insidiis excepit Cassius et commissae sibi prouinciae finibus reppulit, non sine graui detrimento hostium, cum effuse uenientes, quod neminem sibi obsistere ausurum arbitrarentur, locis praeuentos angustioribus occupauisset. Denique fusis suorum pluribus bellum deseruere. Cassius repulso hoste securus prouinciae in Iudaeam inruit et Tarichaeis deletis XXX milia Iudaeorum in seruitutem uendidit. Pitholaum quoque suspectum doli, quo partes Aristoboli fulciret, iugulari iussit. Neque expers consilii eius Antipater fuit, ut aemulum potentiae quam maxime excluderet.   

<hegesippus_pseudo. excid. hiero. 1.22.1> Is cognouit uxorem cui nomen Cypris splendidissimo inter Arabiae feminas loco ortam atque ex ea suscepit liberos IIII sexus uirilis et unam feminam. Viris huiusmodi uocabula, primus Phasaelus, sequens Herodes uocati, tertius Iosephus, quartus Feroras, et Salome filia. Eaque causa uir egregie factus ad emerendam muneribus atque amicitia societatem potentium, gratiam prae ceteris sibi regis Arabum conciliauerat, quia de locis Arabiae uxoris acceptae praetendebat necessitudinem. Denique aduersus Aristobolum decernere proelio parans filios suos praedicto Arabum regi quasi mutuae caritatis pignora direxit. Quos ille quasi depositum inuiolabile susceptos eo cultu quo liberos domi habuit et postea repetitos patri reddidit. 

<hegesippus_pseudo. excid. hiero. 1.22.2> Sed cum Aristobolus bello superatus in uinculis haberetur, Alexander filius eius cum secundum conuentiones pacis, quibus eum Cassius ad Euphraten rediturus deuinxerat, proelio uacaret, confinia Persidis haut ullo suscepta Parthorum transitu infestarentur et blandae tranquillitatis species Orientis in partibus humanas leuaret sollicitudines, Caesar e transalpinis regionibus Galliarum Italiae sese infundens Pompeium senatumque ultra Ionium mare expulit. Italia exclusus Emathiam Magnus petiit eoque diuersis ex locis Romana iussit agmina sequi, quod ibi bellum pararet. Quibus intentus gerendis Aristobolum Romae uinctum reliquerat. Eum Caesar, qui inter urbem Romam atque Pompeium medius erat, quoniam de Flaminia in Appiam compendiariis tramitibus Magnum sequebatur, ut uel ipsum exciperet uel interciperet eius exercitum, uinclis leuatum, tributis etiam militaribus numeris, in Syriam direxit, ut Iudaeam sibi adiungeret Pompeiumque a tergo urgueret. Sed in exordio temtamentorum, ubi ad locum peruenit, ueneno interemtus infectum negotium reliquit. Opinio mortis eius Pompei fautoribus adscribebatur. Ita lusae sunt dispositiones Caesaris et destitutae Aristoboli cupiditates noua quadam mutationum uarietate, ut tutior fuerit exul inter hostes, in uinculis captiuus, quam inter suos ciues dominus in cubiculo, rex in conuiuio. 

<hegesippus_pseudo. excid. hiero. 1.22.3> Quo comperto Pompeius, quod Aristobolus in Iudaea recidiua sibi bella reparare temtauerit, etiam filium eius Alexandrum iugulari iussit suspectum nimis partes Caesarianas. Scipioni mandat. Is oboediens pro tribunali statuit reum, ut species iudicii praetenderetur accusatoribus quoque adhibitis atque in eum qui Romanam rem publicam armis inquietasset sententia prolata, uti pro iuris potius auctoritate quam pro exsecutione praecepti, more quo duces hostium, conuictus rebellionis securi percussus aestimaretur.   

<hegesippus_pseudo. excid. hiero. 1.23.1> Cognita utriusque nece Ptolomaeus, qui susceperat † Aristoboli germanos et uxorem Alexandriam, Philippiona filium suum in urbem Ascalonam direxit, memoratos accersiturum. Ille adueniens suscepit Antigonum atque eius sorores ut ad patrem deduceret; usu et consuetudine amoris igniculus obrepsit adulescenti ignoscendus profecto, si scirent tyranni ignoscere, atque alteram de sororibus accepit sibi in coniugii societatem. Non tulit hoc Ptolomaeus pater et occiso filio nurum propriam sibi iunxit morum egregius censor, qui inexoratam damnaret in filio coniunctionem, ut ipse se parricidio et incesto contaminaret. Pompeio interfecto, qui dum arma Caesaris fugit spadoni Aegyptio caput suum amputandum praebuit, conuersae res. Praebuit tamen ea patientia caput, qua tantorum populorum aliquotiens uictorem decebat, ut in illa uicti sorte exulis condicionem conspiciens, humanarum ludibrium uarietatum, gladio ceruicem offerret, ab eo cui regnum dederat pro gratia mortem recepturus. 

<hegesippus_pseudo. excid. hiero. 1.23.2> Post cuius necem mutatio facta plerisque ex familiaribus Magni amicitiam Caesaris expetentibus praecipueque Antipatro incredibilem in modum praedito ad omnium quos affectaret amicitiam. Omnibus enim necessariae opes et maxime in proeliorum apparatibus, ubi ex inimicis atque aduersariis saepenumero cariores efficiuntur.   

<hegesippus_pseudo. excid. hiero. 1.24.1> Etenim quia Ptolomaeus Aegypti rex fidem laeserat, ab ipso Caesare bellis grauissimis premebatur. Pergamenus Mitridates cum omni manu quam secum deduxerat, Pelusiacis repulsus obstaculis, in urbe Ascalone resederat desperato transitu et conatu irrito, nec se iam committere bello audebat locis iniquioribus et inpar uiribus. Cui Antipater Arabas primo in auxilium adsciuit, deinde III milia Iudaeorum ualida manu et munita armis secum perduxit. Commouit etiam Syriae potentes in adiumentum ipsius, Ptolomaeum qui habitaret in Libano et Iamblicum et Ptolomaeum alterum, quorum freti societate etiam alii populi ad bellum accensi sunt. Quibus adiunctis uiribus fretus Mitridates Pelusium accessit et, cum transitu prohiberetur, obsidionem adorsus est. Quo loci Antipater praeclarum militiae documentum dedit, siquidem resistentibus oppidanis, cum summa ui utrimque decerneretur, primus cum suis dirupta murorum parte, in qua ipse proeliabatur, urbem inrupit eamque cepit. 

<hegesippus_pseudo. excid. hiero. 1.24.2> Nec tamen hic finis laboris adiumentique, sed etiam cum introrsum exercitus pergeret, et circa eam quae appellatur Oniae regio Iudae Aegyptii uellent resistere, quo intercluderent iter, rursus Antipater non solum remouit proelium sed etiam ad exercitum iuuandum, quae necessaria forent usui humanitatis, ab ipsis qui arma contra parauerant ministrari effecit. Vnde Memphitae quoque animos a proelio reuocauerunt et se Mitridatis societati uolentes dedere. Qui praetergressus suspectiora, cum reliquis Aegyptiis conserendum ratus, liberioribus quidem locis sed ualidioribus uiris regionis ipsius, cuius incolatus Iudaeorum exercitus appellabatur, strenue decertauit adeo ut praerupto sese periculo daret ac paene extinctus foret, nisi Antipater uidens totum in quo Mitridates erat dextrum cornu ab hoste urgueri, et alia quoque parte includi flumine, nec ullum effugium uiris, inruisset a cornu sinistro super eos qui Mitridatem cedentem persequebantur; quos eo usque insectatus est, donec omnis hostium populus extingueretur. Eo proelio LXXX solos Antipater uiros de suis amisit, supra octingentos Mitridates, ita ut ipse praeter spem euaserit. Atque haec uno momento clades secuta. Antipater multis uulneribus corpore exceptis egregium uirtutis suae testimonium apud Caesarem inuenit, Mitridate praesertim non solum suae absolutionis interprete sed etiam fortitudinis praedicatore. 

<hegesippus_pseudo. excid. hiero. 1.24.3> Quibus egregie Caesar delectatus in honore Antipatrum, ut oportebat, inter amicos recepit. Deinde ubi ea quae in Aegypto constituenda forent disposuit atque in Syriam processit, Romanae eum rei publicae honoribus adfectat, ateliam quoque contulit ceteraque ut probato sibi uiro gratiae suae pignora impertiuit. Hyrcano etiam summum sacerdotium de sententia Antipatri uolens firmauit.   

<hegesippus_pseudo. excid. hiero. 1.25.1> Antigonus quoque in Syria Caesari occurrit, et quem uel patris deflere aerumnam conuenerat, ueneno per amicos Pompei interfecti, uel supplicium germani, quem Scipio summa crudelitate tamquam reum securi percusserat, inuidiae magis quam doloris partes exsequebatur, ut Hyrcanum et Antipatrum incubare alienis, quae sibi et fratribus suis per scelus erepta forent, questu grauissimo coaceruaret, extorrem se factum habitationis paterne, terram in qua sit natus negari sibi, tamen suas iniurias tolerabiliores uideri, multo acerbiores illas quibus tota gens populi Iudaeorum ab Hyrcano et Antipatro afficeretur. Eosque de bene gestis in Aegypto rebus uindicare gratiam, cum illud Mitridatis iuuandi munus non ex insita in Caesarem beniuolentia sedulitas ulla detulerit, sed ex Pompeianae conscientia societatis formido extorserit, ut esset offensioni obtentui. 

<hegesippus_pseudo. excid. hiero. 1.25.2> Aduersus ea Antipater non uerborum referens uicem sed rerum adsertionem scidit uestem et nudus indumentorum, plenus uulnerum diloricato amictu offerens oculis circumstantium spectatae indicia uirtutis: En’ inquit, ‘maliuolentiae meae in Caesarem testimonia defendant reum, quae tamquam lumina animi micant. Has ego cicatrices tibi, Caesar, uoluntatis internae obsides tribuo, haec ego fidei meae depono pignora et inscriptos cordis apices gero. Si ciuibus non creditur, hostes interrogentur pro quo uulnera illa susceperim. Quid in me aliud nisi fidem quam tibi deferrem persequebantur? At obiectat mihi Pompei gratiam; fateor, Caesar, me non homini sed nomini Romano amicum fuisse idque studuisse egregie, ut uestrae rei publicae mea officia impenderentur. Militaui itaque non uni sed omnibus; fuerit mihi carus Pompeius, sed ante mihi ille coepit amicus esse quam Caesari esset inimicus. Tuus ille gener erat et tu socer illius. Cum esset in partibus Iudaeae, iuui ut Romanum imperatorem, non tamen ea pro illo quae pro te excepi uulnera. Tibi impendi uades mortis et ictus telorum hostilium. Quid mirum autem, si captiuus uulnerum decus nescit et fugitiuus fides quid sit ignorat? Quid autem perpetuus hostis obiciat mihi nisi uestram amicitiam? Mirum sane uidetur quod accusatum quemquam Romanos adeat Antigonus, quos bello soleat incessere, atque apud eos exutum se imperio queratur, cuius usum ac negotium non ad sui potentiam nec ad insigne domesticum sed ad lacessenda arma Romana et ulciscenda patris germanique exitia desiderauerit; ingratus salutis, tribunal Romanum non timeat sed audeat ultro incessere, cum sciat istic rebellionis suae consortem poenas luisse’. 

<hegesippus_pseudo. excid. hiero. 1.25.3> Vbi Antipater finem dicendi fecit, Caesar pronuntiat dignum magis sacerdotio Hyrcanum uideri, Antipatro autem detulit potestatis electionem. Tum ille eundem arbitrum honoris et moderatorem expetens atque in eo qui honorem daret ponens mensuram honoris, astute satis et uerecundiae decus rettulit et incrementum potentiae. Totius enim Iudaeae procurator factus est. Sane poposcit, ut muros Iudaeae qui bello diruti fuerant exaedificaret, tantumque negotium datae fidei securus et postulauit et impetrauit. Eaque, ut moris erat Romanis imperatoribus, arbitrio Caesaris in Capitolio scripta sunt, quae insignia honoris Antipatro conferenda Caesar aestimauisset, ut et suae iustitiae et meritorum uiri posteritatis quoque cognitioni indicia extarent. 

<hegesippus_pseudo. excid. hiero. 1.25.4> Prosecutus autem Caesarem Antipater ex Syria in Iudaeam flexit iter et primo quem Pompeius destruxerat murum in ueterem statum reformauit. Deinde tumultus repressit conueniens singulos affectu parentis, nunc mollioribus monitis, nunc minis ut quae pacis essent potius quam belli sequenda arbitrarentur neue exasperarent animum regis, qui si inoffensus maneret, ciuem praestaret, si commoueretur, tyrannum exhiberet. Etsi mitis esset natura Hyrcanus, cauerent tamen ne eum contumelia exacerbarent; sibi quoque studium esse ut in medium consuleret pro sollicitudine pia, non pro potestate, sed si nouare aliqua temtarent, uindicandi animum sibi non defuturum. Romanorumque amicitiam potius quam dominationem experirentur. Cui enim dubium fore ex amicis in arma erupturos, si eum cui regnum ipsi firmauerant cognouissent regno exutum? Simul quia lenitudine ingenii tardiorem Hyrcanum nouerat ad exsequendas publicorum munerum necessitates, filiis suis diuidendam tuendae regionis curam putauit, quod ille inpar tantae moli imperioque esset. Phasaelum itaque seniorem ex liberis praesulem Hierosolymis et ducem militiae constituit. Herodem quoque minorem natu atque admodum adulescentem pari honore Galilaeae praefecit. Qui ubi potestatem adeptus est, natura acrior ad obeunda negotia statim ingenio suo materiam inuenit.   

<hegesippus_pseudo. excid. hiero. 1.26.1> Laborabat enim Syria Ezechiae latronis incursionibus, quibus ille praedatoriae manus princeps totam infestabat prouinciam atque omnibus locis infensus aderat. Quem correptum iugulari iussit multosque praedonum interemit. Quod et maximam uirtutis gloriam peperit et uberem apud Syros gratiam. Vnde in urbibus ac uicis canentium uocibus celebrabatur, quasi qui pacem et quietem publicam multo post tempore reformauisset. Excitabat hic sermo secundo plebis rumore aemulationem piam laudis fraternae, ut Phasaelus iuniorem natu, quem adaequare uirtute non poterat, adaequaret mentis benignitate, adlectis in primorum locum beniuolentia praestantioribus, qui seueritatem temperarent gratia. Vnde maximus honos Antipatro quasi parenti publico deferebatur, ipse tamen nihil de beniuolentia ac fide mutauit, qua obseruare Hyrcanum solitus erat. 

<hegesippus_pseudo. excid. hiero. 1.26.2> Sed difficile est in prosperis inuidia carere. Denique primo tacitus Hyrcanus ad iuuenum laudes uellicabatur, uehementius tamen eum quae praeclare gesta in Herodis operibus ferebantur exasperabant, quem ultra leges Iudaeorum et priuati modum progressum uidebat, ut omnem sibi cum fratre ac patre uindicaret potentiam regemque exuerent omni honore, cui nihil praeter nomen resedisset, quod uacuum potestatis inanem speciem praeferret. Denique inconsulto eo plurimos neci datos ac sine mandatis regalibus interfectos, quos lex patrum perire non sineret. Vnde oportere Herodem in causam uocari plerique aiebant, ut rationem daret, qua gratia uiolauerit legem, quae inauditos uetaret exitio dari; debere adsurgere Hyrcanum uel hinc experiri, utrum regem an priuatum sese Herodes gerat. Qui uocatus in iudicium nisi adesset, manifestum fore quo tanta eius insolentia adspirauisset. 

<hegesippus_pseudo. excid. hiero. 1.26.3> His atque huiusmodi regiorum satellitum sermonibus Hyrcanus per inuidiam paulatim accendebatur, qui propiorem ignauiae pudorem increpitabant, quod regalium negotiorum iure decesserit, transfusa in Antipatrum et liberos eius potestate, quos dominos constituerit licentia sibi regnandi inminuta. Quibus excitus statuit Herodem iudicio suo non defore, purgaturum quae aduersum legem usurpata obiectarentur. Herodes tamenetsi in iudicium se uocatum indignaretur, tamen uel patris monitis uel consilio placidiore aduentabat praeoccupatis Galilaeae munitionibus, sed tamen neque inuidioso agmine ut bellum minari uideretur, nec iterum intuto praesidio ut salutem proderet. Fultus quoque Sexti Caesaris erat adspirante sibi gratia, qui metuens ne quid iuueni insidiarum inrogaretur praescripserat Hyrcano mandatis seuerioribus, a iudicii grauioris periculo temperandum putaret. Vnde magis absolutionem iudicii Sexto detulit quam uoluntati, quamuis Hyrcanus, etsi insimulantibus cesserat ut eum in causam uocaret, uolens tamen absoluerit, quoniam seruare Herodem quam persequi malebat. 

<hegesippus_pseudo. excid. hiero. 1.26.4> Sed ille iuuenili calore iniuriam dolens, absolutionis ingratus perrexit ad Sextum proposito studio, ut si iterum uocaretur non oboediret, deditque obtrectantibus insimulandi locum. Quamuis Hyrcanus non adsurgeret ad ultionem, cum uideret superiorem, recordatione tamen iniuriae, quae retractando alitur, excitus Herodes congregato exercitu petebat Hierosolyma, ut solueret omnem Hyrcani potestatem, ac paene effecerat, nisi a fratre infractus et patre impetus eius consenuisset rogantibus, ut insurrexisse satis putaret et minitatione uindictae modum poneret, abstineret tamen ab imperatoris exitio, sub quo non mediocrem adsecutus foret gratiam, ut tantam potestatem adipisceretur. Laesum quidem uideri quod in iudicium uocatus sit, sed rursus affectum gratia quod absolutus. Durum nimis si iniuriam persequatur et pro salute ingratus sit. Dubium deinde ancipitemque esse bellorum euentum, grauem quoque inuidiae sarcinam, cum imperatori suo arma inferat et ei, qui paterno eum affectu fouerit, saepius iuuerit, numquam laeserit, nisi cum malis consiliariis usus umbram ei excitauerit iniquitatis, qua se laesum arbitraretur.   

<hegesippus_pseudo. excid. hiero. 1.27.1> His et talibus fregere iuuenilem impetum bellumque intestinum a Iudaea remotum, sed Romanorum internecioni transfusum atque in eos uersum, siquidem a Caecilio Basso Sextus Caesar dolo interemtus sit, et postea Iulius Caesar triennio et septem mensibus potestate functus perpetua, quia priuati habitum supergressus fuerat, in senatu graues poenas dedit Cassio Brutoque auctoribus. Vnde congregatis uiribus cum ultu ire Iulius adoptiuus patris exitium adiuncto sibi Antonio destinauisset, quia maximam belli partem missis auxiliis Herodes iuuisse aestimaretur, totius Syriae eidem regendae mandata sollicitudo. Quae res Antipatro causa letalis exitii fuit.   

<hegesippus_pseudo. excid. hiero. 1.28.1> Timens enim Malichus Antipatri potentiam, quae uirtute Herodis cumulabatur, corrupto uno de regalibus ministeriis Antipatro uenenum parauit. Quo epoto post conuiuium statim moritur Antipater inpigro in ceteris ingenio et maxime quaerendo stabiliendoque Hyrcani imperio uir strenuus. 

<hegesippus_pseudo. excid. hiero. 1.28.2> Tulit grauiter Herodes obitum patris commotoque exercitu ultorem pollicebatur, sed fraterno consilio reuocatus, ne bello intestino Iudaea inter Herodem et Malichum uexaretur, parato ad repugnandum et maxime dissimulante Malicho quod necis Antipatris conscius foret, in aliud genus ultionis facile traductus est, ut satisfactione accepta, quod nulla fraude Malichi Antipater obisset, Hyrcanum ac Malichum Herodes ad cenam uocaret. 

<hegesippus_pseudo. excid. hiero. 1.28.3> Et de sententia Cassi, qui etiam suis id negotii mandauerat ad obeundam ultionem directis, parati centuriones praepositique Romani exercitus uenientibus Hyrcano simul ac Malicho occurrere in litore atque euaginatis gladiis utrumque eorum circumstetere; solum tamen Malichum multis uulneribus confossum ac laniatum supremo exitio trucidauerunt. Consternatus eo terrore Hyrcanus sensum amisit atque omni solutus uigore mentis et corporis corruit; paulisper tamen ubi sese recepit, interrogato Herode quis praecepisset Malichum occidi, ubi cognouit ex praepositis Cassi Romani imperatoris iussu necatum, ilico respondit: ‘Cassius ergo et mihi et patriae meae saluti fuit, qui utriusque insidiatorem peremit’. Sed hoc siue pro metu dixerit siue ita senserit Hyrcanus, haut liquido patet neque nostro iudicio definiri potest. 

<hegesippus_pseudo. excid. hiero. 1.28.4> Insurrexerat Elichus, qui fraterna necessitudine Malichi mortem cuperet ulcisci, sed quia Herodem lacessere non audebat, fratrem ipsius Phasaelum pulsandum arbitrabatur. Quo cognito Herodes mouere se cupiens retentus est corporis infirmitate. Elichus interea munitiones quasdam et praecipue Masadam inpositis praesidiis occupauerat. 

<hegesippus_pseudo. excid. hiero. 1.28.5> Sed ubi Herodi refusus salutis uigor, recepit omnia ipsumque Elichum de munitione Masada obsecrantem dimisit. Interpellauerat eius potentiam Antigonus Aristoboli adminiculante sibi Ptolomaeo socero, quos Herodes proelio fudit et eiecto Antigono Hierosolyma uictor reuertit. Magna gratia etiam recentis triumphi et praecipue nouae coniunctionis. Nam primo Dosis ei coniunx adhaeserat, ex qua Antipatrum suscepit filium; postea Mariammen Alexandro Aristoboli filio genitam secundis sibi nuptiis copulauerat, Hyrcano proximam atque ob ea regali praeditam nobilitate. 

<hegesippus_pseudo. excid. hiero. 1.28.6> Nec tamen inuidiam euasit, quod regnum praereptum ire Hyrcano adfectauerit. Nam ubi bello Machedonico Caesar atque Antonius Cassium Brutosque oppressere uictoresque alter in Italiam regredi maturauit, alter in Syriam properandum credidit, legationibus plurimis adfluentibus conuenere ad Antonium Iudaeorum quique potiores atque in Bithyniam processere accusantes Herodem fratremque eius Phasaelum, eo quod ipsi uiolenter inuasa rerum omnium potestate nomen solum Hyrcano ad speciem honoris dereliquissent. Sed praesentia Herodis praeualuit et gratia, qui non mediocri pecunia sed muneribus opimis Antoni sibi animum deuinxerat. Vnde ne sermone quidem ullo praestrictus ab Antonio euacuauit inuidiam aduersum se directae legationis. 

<hegesippus_pseudo. excid. hiero. 1.28.7> Iterum centum fere uiri Iudaeorum Antiochiam adusque non minore spiritu accusatum profecti apud Daphnen offendere Antonium, iam totum Cleopatrae amoribus deditum atque eius libidini deseruientem, ibique arguere coeperunt intolerabilem fratrum potestatem. Messala contra refellebat adsistente Hyrcano et insolentiam gentis redarguebat, quae factione paucorum excitata suos detrectaret, alienos quaereret Hyrcanique iniuriam praetexeret, cum Hyrcanus quod ciuibus esset adcommodum praeoptauisset. Cognitis itaque allegationibus partium interrogauit Hyrcanum Antonius, quos aptius praeesse arbitraretur. Cuius affectu secundum Herodem ac fratrem eius conueniente, cum uoluntati suae responsa congruerent, delectatus admodum, quod erat fratribus paternae hospitalitatis copulatus necessitudine, quando cum Gabinio aduenientem in Iudaeam gratissime satis Antipater hospitio recepit multisque percoluit officiis, Herodem et Phasaelum tetrarchas ordinauit totiusque Iudaeae procurationem agere praecepit. 

<hegesippus_pseudo. excid. hiero. 1.28.8> Hinc quoque multiplicatus est numerus conquerentium; nam etsi alios legatorum custodia receperat, alios adfecerat contumelia, mille tamen postea legati, ad Antonium Tyro in urbe degentem facta in Hierosolymis seditione pergere praecepti, uoluntati ciuium non defuere. Et quamuis grauiter esset in reclamantes uindicatum, rursus tamen perstrepere ausis missus ab Antonio Tyriorum praeses, qui corriperet insolentiae reos, cum tam ipse quam etiam Herodes atque Hyrcanus quaererent, ne sibi grauissima supplicia patriaeque perturbationes et causas bellorum gignerent. 

<hegesippus_pseudo. excid. hiero. 1.28.9> Vbi nihil profectum sed inrationabili contentione misceri omnia coepere, direxit armatos Antonius, a quibus alii caesi, plerique grauiter saucii, ab Hyrcano tamen aut sepulturae mortui aut medicinae qui potuerant euadere gratiam adepti, geminae humanitatis occasionem dedere, qua eius in ciues beniuolentia manifestaretur. Ceteri quoque qui effugerant ita urbem exagitando exasperauerunt Antonium, ut etiam in eos quos uinctos tenebat suprema supplicia mandaret.   

<hegesippus_pseudo. excid. hiero. 1.29.1> Cesserat acerbitati insolentia, sed decurso fere biennio infuderat se Syriae Parthorum exercitus Pacoro regis filio et Barzafrane Persarum satrape barbarum agmen ductantibus. Quibus stimulator accessit Lysanias Ptolomaei filius. Defuncto patre cui cognomentum Menneo fuit, exutus iam potestate, per memoratum satrapen sollicitauit Pacorum promissis mille argenti talentis et quingentis mulieribus, ut Antigono regnum daret, Hyrcani solueret sacerdotium. Pacorus ministro regio partem equitatus dedit, quoniam ipse rebellionibus intra Syriam detinebatur, ut in Iudaeam transiret atque Antigono rem gereret, studium eius iuuaret. 

<hegesippus_pseudo. excid. hiero. 1.29.2> Sed hoc quoque parum processerat, nisi confligentibus aduersum se Iudaeis, Herode ac Phasaelo et contra Antigono ducibus, de sententia Antigoni propositum foret, ut Pacorum conciliatorem pacis reciperent. Quod Phasaelus ingenii facilitate, obnitente Herode, probatum in tempore, mox sibi perniciosum expertus, cognouit natura barbaros esse infideles. 

<hegesippus_pseudo. excid. hiero. 1.29.3> Nam missus ad Barzafranen quasi pacis exsecutorem et cum Hyrcano profectus occurrit satrapae astute satis uelanti insidias specie benignitatis. Denique profecturis munera dabat et quemadmodum circumuenirentur dispositionibus suis constituebat. Prosequebantur eos custodiae magis causa quam socii periculorum. Deferebantur nuntii quod mille talentis Parthus redemtus foret ad exitium memoratorum. 

<hegesippus_pseudo. excid. hiero. 1.29.4> Ofellius quoque fugam suadebat, quod a Saramalla Syrorum ditissimo factionem eis paratam cognouerat. Sed ne sic quidem adductus est Phasaelus relicto Hyrcano sibi consulere, uerum adorsus est satrapen grauibus contumeliis, quod pretio fidem proderet plurisque pecuniam quam aequitatem duceret, amplius pro salute sese dare quam Antigonus pro regno adnumeraret. Sed Persa fidem quam prodiderat periurio conciliare sibi nisus et suspicionem depellere haut multo post dolum patrauit. Nam eo profecto ad Pacorum, quibus id negotii dederant, Phasaelum et Hyrcanum corripiunt exsecrationibus, quando aliud iam facere nequibant, ultu ire cupientes barbarorum periuria et perfidiam proditionis. 

<hegesippus_pseudo. excid. hiero. 1.29.5> Nec minus uini minister missus in Iudaeam dolis praetenderat ut caperet Herodem, sed illum iam dudum suspicantem insidias barbarorum grauis ad cauendum cura exercebat, seseque intra munitiones tenebat. Nec simulatis a Pacoro mandatis, quibus de Phasaelo eiusque insolentia fratrem conueniret, muros egredi et alloquiis hostium sese committendum putauit. 

<hegesippus_pseudo. excid. hiero. 1.29.6> Cognitoque fratrem et Hyrcanum teneri, noctu in Idumaeam suos praemisit atque ipse cum seruulis insequentes barbaros fudit. Multisque caesis in Masadam sese properato contulit, grauiores tamen Parthis expertus Iudaeos, qui fugienti incubuerant, et suos quidem intra munitiones conposuit ultus sese de insequentibus. Ipse autem relictis praesidiis, quae matri et fratribus iunioribus praesidio forent, in Arabicam Petram contendit. 

<hegesippus_pseudo. excid. hiero. 1.29.7> Infudere se Persae Hierosolymis inruentes in fugientium domos. Versa omnia in rapinas bellum tumultus, eoque iniuria processit, ut regnum Antigono traderetur, Phasaelus quoque et Hyrcanus in potestate eius ad subeunda quae libitum foret consignarentur. Ille autem tenere sese diutius nequiuit, sed continuo in Hyrcanum facto impetu aures eius dentibus suis abscidit, ne quando ulla rerum conuersione recursus ei pateret ad sacerdotium. Summum enim sacerdotem immutilatum esse oportet, nec licere per legem liquet, ut mutilato corpore quisquam summo fungatur munere sacerdotii. 

<hegesippus_pseudo. excid. hiero. 1.29.8> Phasaelus adscitae sibi mortis celeritate contumeliam praeuertit, inliso capite saxis quae forte occurrerant, dedignatus seruari ad ludibria uel iussu alieno mori, qui posset uinctus licet manibus et ferro negato exitum uitae inuenire. Fuit tamen etiam alius de eo sermo huiusce modi, quod saucio Antigonus medicum adhibuerit, quo uenena uulneri tamquam medicamenta infunderentur. Quilibet horum exitus principium habuit spiritus ferociores. Addidisse alligatur in ultimis suis cum iam exhalaret spiritum, cognito quod Herodes uiueret et fuga paratas insidias euaserit, cum gratia sese obire, qui superstitem relinqueret, qui sibi ultionem referret. 

<hegesippus_pseudo. excid. hiero. 1.29.9> Herodes autem properauit in Arabiam sperans se accepturum pecuniam, qua sola barbaricam inclinare posse crederet auaritiam, ut fratris redimeret captiuitatem ac si uel Arabem paternae inmemorem dilectionis uel referendis muneribus tenaciorem offenderet, aes mutuum posceret pretium redemtionis, pro quo oppignoraret redimendi filium, quem ad hos usus septennem puerum secum deduxerat. Sed praeuentum est piae studium germanitatis morte Phasaeli et in uacuum Herodes tam sedulo fraterni studia muneris exsequebatur. Prius tamen quam de morte fratris cognosceret, Bocchum Arabiae regem alienum repperit, quem amicum credebat. Nam is fidem cum tempore mutauit et iam adpropinquantem Arabiae finibus Herodem uetuit intrare, composito quod sibi Parthorum nuntiis insinuatum foret, ne profugum suum in regnum Arabiae recipiendum putaret bellique grauissimi causam sibi gigneret. 

<hegesippus_pseudo. excid. hiero. 1.29.10> Quibus offensus Herodes continuo rettulit, quae iustae commotionis dolor promserat, atque inde in Aegyptum conuertit. Mox tamen Bocchum paenituit uiolatae gratiae missisque per quos reuocaretur, Herodes praeuerterat. Cui ingresso regiones, quas Rinocori inhabitant, et de fratris interitu et de Hyrcani captiuitate, qui sub uinculis in Parthyenen ductus est, ueris indiciis manifestatum tantumque maeroris adsumtum, quantum depositum sollicitudinum, ut pro bello fugam pararet. Denique Alexandriam summo studio contendit, atque ibi cum honore a Cleopatra susceptus, quod tanti nominis uirum ducem militiae suis expetendum partibus arbitraretur. Vnde posthabitis reginae petitionibus Romam enauigauit, minores procellas hiemis ratus perturbationesque Italiae conpertas, quam quos in Cleopatrae mobilitate grauiores omni naufragio fluctus perhorrescebat. 

<hegesippus_pseudo. excid. hiero. 1.29.11> Denique inexpectatis uentorum flatibus profectus circa Pamphiliam periculum incidit, sed euasit tamen et mutato nauigio Brundisium prius atque inde Romam peruenit. Ibi paternae amicitiae praerogatiua adiit Antonium deploratisque suis et domesticarum aerumnis necessitudinum, quibus in obsidione positis Romam precatum uenit, Antonium flexit adsumta ex tanta rerum conuersione misericordia, quia rex dudum potentissimus et qui Romanae rei publicae saepius tulerit opem, repente ut naufragus et rerum omnium egens auxiliique inops quod suis in periculo constitutis suppliciter inploret, exilio sedem mutauerit.   

<hegesippus_pseudo. excid. hiero. 1.30.1> In quo etsi Antonius hospitalitatis gratia, quae sibi cum patre eius Antipatro fuerat, propense inclinaretur, maximeque quod idem eum tetrarchen faciens regno praedestinatum reliquerat, Caesar tamen beniuolentia naturali effusior et toleratam in Aegypto Antipatri militiam omnibus patris sui Caesaris proeliis et hospitalem coniunctionem tamquam renouatis gratiae pignoribus cariora habebat. Suspectabat tamen uersutum ingenium regis, non aequo et bono sed negotiorum suorum utilitatibus praue intentum. Senatus adeundi data copia, apud quem Messala et Atratino adstruentibus paterna bene gesta, ipsius quoque Herodis officia erga Romanam rem publicam, patrum auctoritate decretum est utile Romano imperio regnum Herodis uideri, quod adstipulante Antonio bello aduersus Parthos gerendo adiungi Romanis memorati regis societatem conduceret. Dimisso senatu Caesar atque Antonius et Herodes pariter egressi curia prosequentibus magistratuum officiis deducuntur, primoque die, quo regnum Herodi senatus consulto delatum foret, Antonius adornat conuiuium regemque inuitat. 

<hegesippus_pseudo. excid. hiero. 1.30.2> Eodem fere tempore Iosephus frater Herodis aquae inopia fugam in noctem composuerat, sed tanta subito uis pluuiarum terram infudit, ut omnes impleret ductus aquarum. Itaque reuocato transfugio, quod ad gentem Arabum parabat, obsidentis Antigoni copias partim insidiis partim congressione atque aperto proelio fudit. Sed et ipse plerumque aduerso exitu sese in castrum recepit. 

<hegesippus_pseudo. excid. hiero. 1.30.3> Et iam Herodes ex Italia in urbe Syriae Ptolomaide inprouisus aderat propereque egressus nauigio cum ingenti manu ciuium et peregrinorum Antigonum petebat occurrentibus sibi Ventidio et Silone ducibus militiae Romanae, quos Antonius deducendo Herodi adesse praeceperat. Eos Dellius in hos usus directus ab Antonio licet abhorrente studio, quod utrumque eorum Antigonus pretio auerterat, specie tamen de proximo conuenire suaserat, siquidem in proximis urbibus ob reprimendos belli Parthici tumultus Ventidius immorabatur, Silon autem intra Iudaeam positus aperta cum Antigono societate pecuniam conficiebat. Nec tamen Herodes auxilio egebat, cui praeter paucos Galilaeorum uniuersi adhaeserant, et quia propositum erat ut de Masada suos quam primum eriperet obsidioni, Iopen in medio positam pugnando cepit, aduersariorum manu refertam, ne ad ulteriora progressus hostem a tergo relinqueret, et quamuis iter eius Antigonus impedire cuperet, tamen facili negotio Masadam recepit suosque exemit periculo. 

<hegesippus_pseudo. excid. hiero. 1.30.4> Dein profectus Hierosolyma cum omnia fecisset ne pugnandi haberet necessitatem, adserens se pro ciuibus aduersus rebellionem, non aduersum suos proelium recepisse, lacessitus ab Antigoni fautoribus sagittis et leuioribus spiculis de muro sibi obstrepentes fugere coegit. 

<hegesippus_pseudo. excid. hiero. 1.30.5> Nec ulla fuisset uictoriae mora, ni dux Romani agminis Silon subornasset milites, qui de inopia querellam expromerent uastaque omnia circa muros difficultatemque utensilium et angustias alimentorum praetenderent et iam tempus adesse quo ad hiberna eos concedere oporteret, rupturos imperium minarentur, nisi adquietum foret. Iamque seditio conualuerat, nisi Herodes centurionibus pariter ac militibus Romanis medium se offerens orauisset, ne desererent eum, quem Caesar et Antonius senatus quoque tuendum commiserant, cum praesertim nihil defuturum usibus polliceretur. Et completa oratione in regionem egressus subito rerum omnium abundantiam exercitui suppeditari fecit, ut nulla Siloni superesset causatio. 

<hegesippus_pseudo. excid. hiero. 1.30.6> Et inde erectis uniuersorum animis cum duobus milibus peditum et quingentis equitibus Idumaeam recepit quieto iam Romanorum agmine atque in hibernis locato. Dux facti Iosephus leuiori electus negotio, ne quid aduersus Antigonum maiore periculo usurpandum arbitraretur. 

<hegesippus_pseudo. excid. hiero. 1.30.7> Ipse autem suos ex Masada translatos cum in Samaria, prouisis quae munimento et usui fore crederet, constituisset, glaciali hieme et repletis niue locis omnibus praeueniens aduentus sui nuntium Sepphorim prisco uocitatam nomine, quam Diocaesariam postea nuncupauerunt, sine ullo ingressus proelio reficiendis, quos hiemales pruinae atque asperiora gelu itinera fatigauerant, oportunam existimauit; erat enim illic et alimentorum multa copia. Vbi refectis cibo et statiua interpositione militibus aduersum latrones proelium adoriundum putauit, qui totam percurrentes regionem non minore quam bellica incursione locorum incolas adtriuere. Itaque primo partem quandam equitum et peditum in uicum Arbelam praemisit et ipse cum reliqua manu post XL dies adfuit. Nec tamen exercitus specie territi latrones, sed cum armis occurrendum rati praeferebant disciplinam bellicam et latronum audaciam. Conflictu habito cessit cornu Herodis sinistrum, sed cito reparauit Herodes et adhibitis adiumentis suos statuit, insequentes perculit atque infregit impetus eorum. 

<hegesippus_pseudo. excid. hiero. 1.30.8> Qui comminus pugnantem Herodem pati nequiuere, declinantesque usque ad Iordanen secutus neci tradidit. Reliqui omnes supra fluuium dispersi, ut omni incursionum metu Galilaea absolueretur residentibus tantummodo, qui se latebris recondentes ac uelut infodientes speluncis uictoriam morabantur. 

<hegesippus_pseudo. excid. hiero. 1.30.9> Erant autem in praerupto montium, concauis saxorum latibulis, inhorrentes specus inter scrupeas rupes inuio undique et inpossibili nisi locorum incolis accessu, qui transuersariis semitis et angustis callibus, quibus solis adiri solerent, periculi usu aduersus periculum deprehendendi tutiores forent. Caeci intus antrorum recessus, quorum in fronte petra usque ad profundas congregationes aquarum uelut quodam continenti iugo prominens spem adeundi excluderet lubrico undique situ, de supercilio montium cadentibus aquis et amnium cursu fragoso, ut praecipitium fluentorum ruina et saxum inminens charadris plus terroris daret. Denique aliquamdiu rex incerto haesit non reperiens quemadmodum naturam uinceret, postea uero huiusmodi commento usus ut in modum arcarum machinato munimine ualidissimos quosque includeret, in ipsa speleorum ora armatos retinaculis quibusdam deposuit, qui facile inermos caedere et cum omnibus necessitudinibus et generatione interficere coeperunt ac si qui resistere auderent, eos iniecto igni exurere. Nullus pietati locus, quin etiam uolens Herodes plerosque eripere neci atque ad se confugiendi fiduciam dare auertit magis, ita ut nullus uoluntarius Herodi adiungeretur et si qui ui adigebantur mortem praeferrent captiuitati. Denique unus de senioribus, cui septem filii uxorque adessent, quorum saluti consulere posset, omnes eos tali occidit modo. Singulos quosque progredi iubens ipse in ingressu stetit et procedentem de filiis interficiebat. Aspiciens Herodes tam triste facinus ac miserabile, paterna praestrictus necessitudine, arcebat manu et uerbis rogabat, ut parceret liberis inpunitatem pollicens. At ille hautquaquam illis inflexus uocibus atque insuper regi conuiciatus supra filios et uxorem peremit, praecipitatis ex alto cadaueribus filiorum ad ultimum semetipsum in profundum praecipitem dedit. 

<hegesippus_pseudo. excid. hiero. 1.30.10> Perterritus his Antigonus, quod tam facile Herodes latronum multitudinem locorumque superasset difficultatem, ipsius quidem praesentiam declinauit, sed conuertit se ad Ptolomaeum, quem Herodes parti exercitus praefecerat, et uir ad furta belli peridoneus per eos, quibus mos erat turbare Galilaeam, inprouiso impetu Ptolomaeum iugulari coegit. 

<hegesippus_pseudo. excid. hiero. 1.30.11> Iosephum quoque fratrem Herodis, germano in aliis occupato partibus, inpigre repugnantem cum militibus Romanis, qui in adiumentum eius temere collecti aduenerant, deleuit. 

<hegesippus_pseudo. excid. hiero. 1.30.12> Nec tanto contentus triumpho addidit etiam uictoriae grauem in defunctum contumeliam, ut absciso capite relinqueretur, pro quo Ferora frater peremti L talenta optulit nec impetrauit. Qua uictoria rursus in Antigonum plurimorum intra Galilaeam studia conuersa, renouata belli negotia. 

<hegesippus_pseudo. excid. hiero. 1.30.13> Antiochiam Herodes contenderat; illic amoeno satis loco quem Daphnen uocitant requiescebat, ubi accepto germani necis nuntio paulisper ingemens passioni maerorem distulit, uindictam parauit. Non tulit Antigonus furentem dolorem, sed se intra munitiones recondit. 

<hegesippus_pseudo. excid. hiero. 1.30.14> Inrupit Herodes, ut persequeretur tanti facinoris auctores, et facile occurrentia auertit agmina. Erat multorum nex plurima, obstructae uiae iacentium cadaueribus, ut itinera ipsa peremtorum funeribus replerentur. Peractum esset proelium omnibus fuga uersis, si Herodes Hierosolyma protinus dirigendum iter aestimauisset. Abiecerat Antigonus hastas, ultimum supplicium pertimescebat. 

<hegesippus_pseudo. excid. hiero. 1.30.15> Confusi omnes metu adeo ut, cum asperitate hiemis reuocatus a persequendo esset Herodes et armis depositis balineum esset ingressus uno comitatus seruulo, occurrerent ei III uiri destrictis mucronibus, deinde plures, qui fugissent de proelio latibula quaerentes. Hi uiso rege turbati metu pertransiere atque ad exitum balinei festinauerunt, ut possent euadere, qui potuerant necem regis patrare bellumque absoluere; denique nemo fuit qui fugientes corriperet. Vnde coniciens Herodes, quanta hostibus formido inesset, incubuit proelio et Pappum ducem ipsum aduersi agminis interfecit atque eius abscidi caput iussit, quod ab eo frater regius Iosephus interemtus foret.   

<hegesippus_pseudo. excid. hiero. 1.31.1> Antigonus interea qui fugam parauerat distulit; quem morantem Herodes circumfuso exercitu obsedit incubuitque ea parte quae erat ante templum, qua parte etiam Pompeius urbem inruperat. Tanta autem iam uictoriae regi praesumtio. Vt obsidione coepta ad accipiendam uxorem Alexandri filiam deflecteret hymeneis classicum mutans et nuptias bello intermiscens; atque ex occasione proelii coniunctionis oportunitatem adeptus a festis ad bellum reuertitur. 

<hegesippus_pseudo. excid. hiero. 1.31.2> Occurrit et Sossius missus ab Antonio in adiumentum regium. Ita coniunctis uiribus cum usu belli et disciplina militari Romani praestarent et regi studio placendi inniterentur, uix quinto mense facta inruptio, Herodianis murum ascendere ausis, inruentibus autem Romanorum centurionibus. Ibi tum innumerae caedes, uastata circa templum omnia. Alii fugientes ad templum, alii congregati intra domos obtruncabantur, nulla miseratio senectutis, nulla infantiae aut muliebris infirmitatis. Obtulit se Antigonus et inmemor loci deiecit se ad pedes Sossi. At ille, quem tanta rerum conuersio admonere debuit misericordiae, conuiciatus iacentem Antigonen uocauit, nec tamen quasi mulieri pepercit, sed uinctum in custodiam detrusit. 

<hegesippus_pseudo. excid. hiero. 1.31.3> Fluctuare Herodes, quomodo Romanorum manibus eriperet patriam, quomodo templum a gentilibus incoinquinatum reseruaret. Festinabant enim Romani spectare mysteria interiora, profanare sancta sanctorum. Rex uero nunc prece nunc minis remouere singulos, fuga deteriorem arbitratus uictoriam, si quid sacramentorum diuulgaretur. Instare ad praedam Romani, Herodes resistere, ne uacuam sibi urbem relinquerent regnumque sibi superesset deserti. Sossius contra captae urbis praedam militibus adserebat. Sed rex de proprio spopondit militi se pecuniam daturum atque ita reliquum patriae quod remanserat pecunia redemit; ut promissum impleret, humanissime milites suscepit, rationabiliter duces, ipsum quoque regia liberalitate Sossium remuneratus. Nemo ingratus recessit. Sossius coronam deo optulit et profectus secum abduxit Antigonum ad Antonium, quem ille quasi degeneris animi uirum securi percussit.   

<hegesippus_pseudo. excid. hiero. 1.32.1> Herodes autem plurima etiam suis largitus. Plurima Antonio amicisque eius dono dedit, nec tamen redimere potuit ab Antonio securitatem sui. Iam enim Antonius Cleopatrae amori defeneratus inseruiebat atque addictus eius libidini famulabatur, sed uincere non poterat femineas auiditates et maxime exercitatae mulieris in caedibus propinquorum, quibus extinctis possessionem eorum quasi spolium suis iunxerat. Eadem auaritia simul et crudelitate si quos de Syria locupletiores fama acceperat interfici faciebat atque addicto iam ad suas libidines Antonio regnum quoque Iudaeae atque Arabiae, extinctis utrique genti imperitantibus, auaritiae suae adiungi posse opinabatur. 

<hegesippus_pseudo. excid. hiero. 1.32.2> Sed quamuis libidine ebrius somno grauis in hac tamen parte resipuit Antonius, ut tales uiros et potentissimos reges pro imperio petulantissimae mulieris extinguere detrectaret. Tamen ne immunes dimitteret, amicos eorum perculit, possessionis maximam partem ademit eamque praecipue, quae balsamum gigneret, urbesque omnes intra Eleutherum amnem sitas, Tyro tamen et Sidone exceptis, Cleopatrae cupiditati adiudicauit. Quae tali mercede uiro delinita, usque ad Euphraten prosecuta proficiscentem in Parthos Antonium, per Iudaeam reuertit, ubi donis muneribusque maxime conciliare sibi reginae animum Herodes non praetermisit. Cui secundae res superbiam augebant, ut muliebris inpotentia supra modum sese extolleret, siquidem non multo post ei Parthorum rex Artabazes Tigranis potentissimi regis filius dono est datus. Quem Antonius captiuum tenens cum omni praeda et spoliis Persicis triumpho debitum quasi uile mancipium mulieri addixit, ut quo inlustrior fuerat uictoria, eo turpior esset largitio, quae reges tanto ludibrio dehonestaret. 

<hegesippus_pseudo. excid. hiero. 1.32.3> Nec tamen diutius potitus secundis, qui uti illis nesciebat, insolentia muliebri Augustum in se excitauit. Itaque bellum Actiacum magnis utrimque parabatur motibus. Promtissime rex cum Antonio gestiebat bellum subire, quia et Iudaea ab hostili tumultu uacabat et Hyrcaniam a sorore Antigoni diu retentam receperat. Sed in hoc quoque Herodes beatissimus, cui inuisum est periculis alienis sese miscere. Volens itaque Cleopatra alienare animum eius a regibus atque auertere, suadere uiro, ut bellum aduersus Arabas gereret Herodes, quo si superior foret, Arabia reginae cederet, si inferior, dominatus Cleopatrae in Iudaeam extenderetur. 

<hegesippus_pseudo. excid. hiero. 1.32.4> Vter uicisset alterutrum solueret. Quod consilium non ex dispositione sed ex usu in Herodem inclinauit. Qui simul ut proelium adorsus est, ualidior equitatu auertit hostem, in exitu multitudine hostium superatur et numero circumuenitur, congregatis in Canatha uiribus aduersariorum, aduersum quos densere aciem uolens, elatis suorum animis successu priorum eaque causa in hostem erumpentibus, destituitur et maxime fraude Athenionis, quem Cleopatra ad ducem adiunxerat, non ut iuuaret Herodem, sed in ipsa desereret necessitate. Denique destitutum exercituin eius in locis saxosis atque inuiis adorsi Arabes graui caede sternunt funduntque et fugatos usque ad refugia secuti exitio dedere. 

<hegesippus_pseudo. excid. hiero. 1.32.5> Adfuit Herodes serius quidem quam necessitas postulabat, sed tamen ultus aerumnam posterioribus proeliis ita Arabas adflixit, ut unam illam uictoriam suam saepius deplorarent. Accedit etiam motu terrae grauis animorum defectio, quo pecoris plurimum, hominum quoque XXX fere milia consumta sunt. Militaris tamen omnis manus eo quod sub diuo habitabat incolumis perseuerauit. Hinc quoque erecti animi hostium, ut arbitrarentur quod desertam Iudaeam facilius inuaderent et perculsos talibus prodigiis adfligerent. Vnde eos Herodes ad defensionem sui erigendos putauit, et maxime quia legatos quos in Arabiam miserat necatos dolo conpertum habebat. Hoc igitur trepidantes sermone adorsus est: 

<hegesippus_pseudo. excid. hiero. 1.32.6> ‘Cum tot secundis nostrorum proeliis fractae res hostium usque ad ipsorum fuerint confessionem, qui uesano dolore perciti quasi uicti legatos nostros peremerunt, mirum mihi uidetur, quod metus uos inrationabilis in tantum perculerit, ut fortuita elementorum notis uirtutum successibus praeferatis. Nulla congressio fuit, qua non Arabes statim cesserint atque in fugam conuersi cedendum existimauerint et, ut se habent furta belli, fraude atque insidiis remedia captauerint, non ut ipsi uincerent, sed ut nostram differrent uictoriam. Pro quis cum confidere oporteret, exagitatio successit quasi formidabilis belli, quia terra tremuit, cum soli innocui fuerint qui proelia gerant, aut si considerare uelimus quibus offecerit, Arabes potius aestimabimus, quos in bellum reduxit, ne se fugiendo subtraherent fortioribus. Video enim illos non armis et uiribus fretos sed pecoris nostri dispendio in aciem remeauisse. Fragilis autem spes, quae non ex propriae uirtutis fiducia sed ex aliena pendet miseria, cum in terris nihil tam mutabile quam uel secundae res uel aduersae. Exiguis enim momentis status rerum humanarum nouantur; nec prosperitas diuturna nec aerumna est pertinax. Itaque nec miserum esse nec contra perpetuum est, sed alternae frequenter et in iisdem uariae uices rerum. Denique ex rebus exemplum capessere licet; conflictu superiore potiores fuimus, sed in processu proelii sors mutata, ut uinceremur ab his quos uiceramus. Ergo et nobis sperare suppetit, quod uincantur a nobis qui nos uicerant. Incauta enim semper nimia praesumtio et sui neglegens. Timor autem prospicere futuris admonet et diligentiam docet. In prosperis audacia obrepit et inconsulta temeritas nescit consilium ducis expectare. Denique contra sententiam meam progredientibus uobis Athenionis nequitia nocendi locum repperit. Nunc mihi trepidatio uestra uadatur praerogatiuam uictoriae. Erigite igitur animos et ueterem Iudaeorum magnanimitatem adtollite; nec uos insensibilium commotiones perterreant, nec terrarum motus alterius aerumnae indices arbitremini. Habent suam noxiam passiones elementorum, nec aliud timeatis quam quod in ipsis offensionis est. Non enim signa periculorum sunt in terrae motu atque animantium lue sed ipsa pericula. Nihil est ergo quod timeamus quasi grauia passuri qui pertulimus grauissima. Propitius iam potest esse qui uindicauit et mitior, quam si non uindicasset. Quid seruatur post terrae motum ac pestilentiam nisi misericordia, quia soluimus duplicia peccata? Et tamen nos quod bello utile sit integrum habemus; pestilentia enim extra bellum positos abstulit, nostra autem uictoria in hostibus ademit, quod bello idoneum legerant. Deinde nobis pecus mortuum, illis consilium qui legatos quos misimus contra ius fasque iugulandos putarunt. Praeuaricati sunt legem omnium hominum, ipsorum etiam barbarorum. Apud ipsos quoque, qui nesciunt humanitatem, inuiolabiles legati habentur, dum uindicta caelestis reformidatur et tanti sceleris ultor deus timetur. Hoc ergo admiserunt aduersarii nostri, quod nec humanae nec diuinae leges inultum relinquunt. Egrediamur ergo non pro finibus aut spoliis sed pro diuina iniuria proeliaturi. Incitet nos ad bellum non coniugii aut prolis caritas sed praesumta protectio dei. Non arbitria nostra sed diuini iuris praecepta exsequimur sacra, ut pro his uindictam reposcamus, quos inuiolabiles esse oportere religio iubet. Inter arma hostilia legatio sola pacis sequestra est, exuit hostem qui legatione fungitur. Quorum nunc sanguis clamat ad deum et uindictam reposcit. Festinemus igitur ad proelium, dum ultorem habemus deum caesorum uindicem. Illi pro nobis melius proeliantur et circumfusi angelorum legionibus in acie praetendunt.’ 

<hegesippus_pseudo. excid. hiero. 1.32.7> Talibus hortatus milites in hostem ruit omnem occasionem bellandi requirens. Erant Arabes praestantiores numero sed animis inferiores, unde congressione habita ceciderunt fere eorum V milia. Reliqui sese in munitionem recipientes aquae inopia fatigabantur, ut legatione missa pacem pretio deposcerent. Sed cum se protrahi uiderent et sitis amplius aquis deficientibus accenderetur, egredientes plerique offerebant sese hostibus uoluntarii, ferro quam siti praeoptantes perire, quos uinctos seruabat Herodes ne quid esset insidiarum. Itaque diebus V IIII milia ferme recepta sunt, aliis ad bellum prodeuntibus iterum ad VII milia uirum caesa. Qua plaga humiliati Arabes a rege, quantum uirtute inferiores tantum consilio praestantiores, quem. aduersarium habebant, quasi defensorem et auxiliatorem sibi ipsum expetiuerunt.   

<hegesippus_pseudo. excid. hiero. 1.33.1> Sed maior eum uictorem sollicitudo perculit, ut qui sibi aliquid subiecerat, non iam de finibus sed de toto regno periculum imminens perhorresceret, uicto Antonio quem fida sibi amicitia copulauerat. Denique Augustus Caesar Actiaci triumphator certaminis necdum superatum Antonium arbitrabatur, cum Herodes superesset uictoriae. Anxius itaque rex cum Rhodum accessisse Caesarem uero indicio conperisset, nauigauit ad eum ne fama terrenum iter eius praeuerteret, adueniensque deposito diademate sese optulit priuato habitu sed mente regia. Denique nihil ueritati subtrahens constantiam tenuit, auctoritatem reseruauit. ‘Ego’, inquit, ‘Auguste, fateor ne fidelem fuisse Antonio socium, utpote qui ab eo regnum acceperim, cui me debitorem adhuc non abnuo; idque armis probassem, si Cleopatra non inuidisset et Arabes non impedissent. Ea necessitate arma aduersum te non tuli, non quasi amici desertor aut proelii pauidus, sed quasi domi rebus gerendis occupatus. Ingratum me tamen sibi non sensit Antonius, cui et adiumenta exercitus et frumenti innumerabiles copias absens miserim. Sed et tu me, Caesar, non ingratum beneficiis eius iudicauisses, si Actiaco bello interfuissem. Vide quam nihil subtraham. Plus metuo apud te ingratus in hostem tuum quam in te hostis uideri. Iudicium mihi tuum grauius quam bellum est, apud quem non uirtutum merita sed crimina periclitantur. Et ego malo apud te de fide quam de perfidia causas dicere. Vide, Caesar, quam integrum Antonium non deseruerim: uictum non refugi. Vicisti, Caesar, Antonium legionibus tuis maximis, uicisti consiliis tuis, uicisti imperii Romani uiribus, quod dereliquit, et quod negauit, et uere uictus est uirtutibus tuis sed magis moribus suis. Vicit eum Cleopatra uxor, uicit eum Aegyptius amor, uicit eum Conopea luxuries; uicit eum, quia maluit cum Cleopatra vinci quam sine ea uincere. Vicit eum mulier infestior suis quam aduersariis. Suaseram mortem mulieris, si uellet sibi consulere, promiseram auxilia quibus repararem adflictum, promiseram uires quibus fugacem tuerer, me ipsum belli consortem obtuleram, sed mentem eius obstruxerant Cleopatrae cupiditates. Victus est quia audire me noluit, uictus sum et ego cum Antonio minore tamen flagitio, quia illum Cleopatra uicit, me Antonius. Ille barbaram, ego amicum non dereliqui. Cum illo posui diadema, sed ad te ueni retinens amici fidelis gratiam; sequestraui regni insignia, sed non abieci uirtutis conscientiam. Vt uoles iudica, ego tamen, quauis sorte iudicii tui, referam mecum, quod cuiusmodi fuerim amicus aestimabitur.’   

<hegesippus_pseudo. excid. hiero. 1.34.1> Respondit ad ea Caesar. ‘Salue’, inquit, ‘et nunc magis regno tuo utere, quia non inuidemus uirtutibus sed delectamur. Dignus enim es pluribus imperare, qui sic tueris amicitiam, ut et in aduersis positum non abneges et amicum tibi confiteri non erubescas. Sed adorere felicioribus adhaerere et seruare fidem in prosperis, quam in aduersis satis probasti. Vicerit te Antonius, sed non ego uictum putabo, quem amicitia parem fecit uictoribus. Propterea expeteris a nobis, quia nullus te belli euentus mutauit, quandoquidem non tu Antonium deseruisti sed te ante Antonius, qui se Cleopatrae magis quam tibi credidit. Insipientia illius te nobis adquisiuit, quia perniciosissimam sibi elegit, fidelem repudiauit. Nec mirum si Cleopatrae Antonius uictus adhaereat, a qua uictor captus est. Quid miraris, si a te desciscere fecit Cleopatra Antonium, cum a me dissociauerit atque ex consorte imperii hostem fecerit? Ergo et tu nobiscum repudiatus es et ideo nobiscum regna. Ne hoc quidem beneficio uacat quod, dum nos bellis occupamur ciuilibus, tu indomitam gentem Arabum subiectam fecisti, quia Iudaeorum hostes pro nostris ducimus. Nobis enim arma inferunt qui uos lacessunt. Nobis ergo militasti, cum tibi uinceres, et ideo te remuneramus, ut regnum tuum confirmetur nostro munere. Interim nihil inminuisse gratia est; adoriemur in reliquum ut non requiras Antonium. Neque enim dignum est, ut quem bello uicimus non uincamus beniuolentia.’ 

<hegesippus_pseudo. excid. hiero. 1.34.2> Cum haec dixisset, inposuit diadema capiti eius, sedulitatem adiungens muneri. Qua dignatione Caesaris inuitatus Alexan[der] ex amicis Antoni, uirum cui Caesar maxime indignaretur, uolens subducere offensioni, multa deplorabat prece, sed indignatio nimia nullum ueniae locum reliquit. Proficiscentis inde in Aegyptum prosecutus Caesaris iter subpeditatis omnibus, quae usui uel ipsi uel exercitui forent, maxima sui gratia imperatoris sibi studia conciliauit, praecipue quia in locis aridioribus usque in Pelusium regali prouisione aquarum affluentia subministrata. Quibus officiis tantum sui amorem infudit omnibus, ut plus meruisse quam accepisse minorque regni potestas quam humanitatis largitas aestimaretur. Vnde Caesar ex sententia rebus intra Aegyptum gestis, Antonio et Cleopatra defunctis, non solum quae ademta erant Herodi reddidit, uerum etiam praeter illa, quae Cleopatra auerterat, Gadaram, Ipponem, Samariam ei concessit. Maritimas quoque urbes, Gazan, Anthedonam, Iopen, turrem Stratonis simul donauit; CCCC quoque stipatores ex Gallia, quibus saepta incedebat Cleopatra, ad custodiam corporis regi concessit multaque alia. Sed his omnibus rex pluris habebat, quia a Caesare super omnes, infra Agrippam tamen, diligebatur, ab Agrippa infra Caesarem.   

<hegesippus_pseudo. excid. hiero. 1.35.1> Quintodecimo itaque regni sui anno, ut beatitudini suae responderet et gratiae, tanto rerum secundarum successu leuatus, ad pietatem intendit et ut se gratum caelestibus in se supra modum fluentibus beneficiis demonstraret, templum ornauit, omnemque illum circa templum loci ambitum circumuallauit muro geminatisque spatiis inclusit inmenso aedificandi sumtu et exquisito decore. Indicio erant magnae circa sacrarium porticus, quas extruxit a fundamentis. Nec minor tuendi quam ornandi intentio, siquidem castrum Aquiloni obiacens communiuit, quod appellauit Antoniam propter Antoni gratiam, nullo inferius superiorum palatiorum. Addidit etiam in ipsa arce regiae domus gemina habitacula maximi ambitus mirabilis pulchritudinis, quorum gratiae nihil conferendum arbitrareris. Vnum eorum Caesarium, alterum Agrippium nuncupabatur, ut in suis aedibus tantorum amicorum diuturna memoria celebraretur. 

<hegesippus_pseudo. excid. hiero. 1.35.2> Vrbem quoque Sebasten non solum exaedificauit sed etiam repleuit inhabitantibus. Ac ne singula persequar, haut ullum facile praeteriit locum uetustarum urbium, quem non renouaret labentem aut additis quae deesse uidebantur aedificiis ornaret. Liberalitates quoque suas usque ad quinquennalia diffundens certamina uile illud hominum genus effusis diuitiis locupletauit. 

<hegesippus_pseudo. excid. hiero. 1.35.3> Templum etiam Caesari de marmore albo condidit ad fontes Iordanis adeo immemor factus religionis, ut homini templum sacraret usumque gentium in Iudaeam induceret. Loco nomen Panium est, ubi mons altitudinis excelsae uertice summo in sublime porrigitur, cuius in latere umbrosum aperitur antrum, per quod graue olentis praecipitii profundum saeuam exhalat mefitim. Intus aquarum congregatio et sine ullo motu multa uis inerat, ut nulla aestimatio profundae altitudinis conprehenderetur; foris autem circa ipsius montis radices fontes scaturriunt. Vnde ortum illic Iordanis plerique aestimauere, nobis tamen quid ueritas habeat in posterioribus aperiendum uidetur. 

<hegesippus_pseudo. excid. hiero. 1.35.4> Erat in maritimis ciuitas, quae Stratonis turris appellabatur, iam fessa bellis frequentibus et uetustate ipsa inclinata in ruinam, oportunitate tamen et gratia loci praeminens, quam renouauit lapide albo et aulicis ornauit aedificiis, atque in ea magnanimitatis suae uirtutem et elegantiam operis expressit. Inter duas enim maritimas urbes Doram atque Iopen in medio sita utraque ex parte praestringitur inportuoso litore, ut omnes, quicumque ex Aegypto Phoenicen praetermeare desiderant, in salo fluctuent, quia frequenter illic mare uentis excitatur et maxime Libis spiramine, cuius etiam moderatiore flatu fluctus attollitur, idemque inlisus procurrentibus saxis et fracto repercussus impetu efferum mare cedendo exasperat. Itaque rex nullum inpensis statuens modum magnanimitate uicit naturam portumque maiorem Piraeo constituit atque in eo penetrata rupium uastitate stationes tutas conposuit. 

<hegesippus_pseudo. excid. hiero. 1.35.5> Mensus quoque spatium, quod magnitudini portus conueniret, saxa ingentia in mare iecit, quibus inesset plerisque altitudo pedum quinquaginta aliis etiam excelsior. Distinxit ipsum maximis turribus portum, quarum unam Drusion uocauit, ut Drusi nomen, qui de Caesaris maioribus fuit, insignibus sui operibus intexeret. 

<hegesippus_pseudo. excid. hiero. 1.35.6> Gradus etiam breuiores locis interposuit frequentioribus, per quos sine graui labore nauigia subducerentur; tribus etiam colossis ingentibus totam portus illius gratiam uenustauit. Iterum templum Caesari editiore fundauit loco et templi medio colossum constituit Augusti nomine uelut simulacrum ipsius, quod non minoris magnitudinis foret simulacro Olympi Iouis aut Iunonis Argivae. Nescias pulchritudinem in tantis difficultatibus an ualiditatem operis ac munimentum in tanto decore praestare amplius putes, quandoquidem insolubile maneat opus et mari et uetustati. Accessit itaque in uno opere multiplex gratia; nam et urbs maxima adcreuit prouinciae et portus nauigantibus et honos Caesari, cuius ex nomine Caesarea in hoc tempus uocatur.   

<hegesippus_pseudo. excid. hiero. 1.36.1> Hanc regis potentiam prosperis affluentem successibus unius mulieris expetita societas inclinauit maestisque infregit doloribus, ex quo aduersum ius fasque coniugium dignitate potius generis quam caritate, usu quodam regio, metiendum existimauit. Habebat autem in consortio Dosidem nomine, Hierosolymitanam feminam, priuato sibi ante sociatam, quae gratior eo esse debuerat, quod fuerat felix marito, cum qua regale fuerat adeptus fastigium. Verum immemor gratiae proiecit Dosidem, sociat Mariammen Aristoboli neptem, Alexandri filiam. Itaque dum sequitur nobilitatem, perturbationem incidit, qua sibi domus propria non conueniret, cui diuersarum prouinciarum multiplex populus obtemperaret. Ac ne oculi nouae nuptae odio nouercali, domi posito eo quem Dosis generauerat, offenderentur, eiectus non solum paternis aedibus sed tota quoque urbe Antipater, id enim iuueni nomen, infaustis nuptiis locum fecit, quas pater unici filii exilio concelebrabat, uixque festorum dierum sollemnitatibus arcessebatur. Videns mulier morigerari sibi maritum etiam pietatis conuicio in superbiam uersa; addita est etiam causa, qua iure animus eius inflammaretur, quia Hyrcanum auum uiri sui insidiis conpererat extinctum, falso suspectum propter regni cupiditatem. Ipse est de quo supra memorauimus, quem Barzafranes qui Persis imperitabat, cum occupasset Syriam, captiuum abduxerat, atque in Parthia primo retentum, postea Iudaeis postulantibus, qui supra Euphraten inhabitabant, miseratus sortem inclinatam permiserat. Atque utinam ut concessus fuerat deprecantibus, ita etiam credidisset monentibus, ne more ingenii humani propinquorum eum potentia sollicitaret, ut ad Herodem transitum faceret; eam illi periculo futuram, quod nullos magis regni cupidus seruandi quam proximos exagitaret, atque a propinquis caueret. Verum ille taedio peregrinationis et suorum desiderio transiuit Euphraten, in Iudaeam reuertit. Quod altius in pectus Herodis quam quisquam ratus erat descendit, non quo ille regnum adfectauerit, sed quia uir regii generis et diu exercitae priuilegio potestatis incertum ab eo abstinere se posse aestimabatur. Laqueus igitur mortis Hyrcano coniugium neptis fuit, cuius gratia properauit ad Herodem, nescius tutius apud hostem captiuos degere quam apud regem propinquos. Nulla itaque uel leui regnandi suspectione hoc solo interemtus est, quod ei conpetere regnum uidebatur. 

<hegesippus_pseudo. excid. hiero. 1.36.2> Diligebat interea Mariammen inpenso amore nec offensam uolebat. Cumulauerat mulieri gratiam numerosior partus. Nam quinque ei generauerat filios, sed ex tribus maribus iunior Romae obierat, dum litteris inbuitur liberalibus. Reliqui duo ultra priuatorum modum regio cultu celebrabantur. Suffragio erat iuuenibus matris nobilitas et suus in regno ortus, quod imperante iam patre geniti forent, sed amor maxime Mariammes, quo rex magis magisque cotidie accendebatur, ut cum ipsi nulla uicissitudo amoris a coniuge rependeretur, caueret tamen ne in aliquo mulieris animum maestificaret. Aequa lance odium mulieris et amor uiri aduersum se certabant. Iustius tamen Mariamme amantem sibi uirum oderat, quam Herodes Mariammen non amantem amabat, suppetebat mulieri odium de flagitio, fiducia de amore, quia alterum, dolore neptis, auersabatur, altero per obsequium amantis extollebatur. Et ideo ne a conuicio quidem obiciendorum criminum temperauit, quod auum sibi Hyrcanum et fratrem Ionathen per scelus eripuisset, cum alius prosocer, alius adfinis, ille propter senectutis infirmum reseruari debuerit, hic saltem propter aetatem adulescentulam. Facinus indignum, cui septemdecim annorum adulescenti summum commiserat sacerdotium, huic continuo honorem contulit et mortem intulit nulla alia causa, ut accepimus, nisi quod sacerdotali amictu indutus, ubi primum accessit ad altaria sacrato et celebri die, subito populus inlacrimauit. Quod suspectum adeo Herodi fuit, ut prae gaudio populum crederet inlacrimasse atque eo erga ephebum prodidisse affectum suum, lacrimas illas uoti indices, studium populi sibi periculosum, qui intimis uisceribus significauerit quod studium erga cultum adulescentis haberet, nobilem illum regium nepotem, inpotentis mulieris filium, fratrem reginae proteruioris, quae regem uirum dedignaretur, prorupturum ad imperandum, nisi maturius sublatus e medio foret, cui forma, cui decoris gratia suppeteret, ut iure praeferendus omnibus aestimaretur. Proposuit itaque adulescentem occidere. Exagitabat eum mater adulescentis, quae et ad inuestigandum acrior et ad ulciscendum uehementior nihil occultum nihilque inultum patiebatur, eoque reuocare sese ac reprimere deliberabat: rursus exagitabat eum cumulatior in dies erga adulescentem amor uniuersorum et regni periculum. Vnde praerupto furore excitus statuit quouis modo sibi consulere.   

<hegesippus_pseudo. excid. hiero. 1.37.1> Mittitur adulescens nocturnis temporibus ad urbem Hiericho atque ibi solitus delectari studio natandi, plurimis quasi in ludum coeuntibus, dum sine modo mergitur, in piscina necatur. 

<hegesippus_pseudo. excid. hiero. 1.37.2> Id tacitum soror non tulit, sed affectu germanitatis per conuicium prodidit atque obiectauit marito iussu eius sibi fratrem ereptum. Destitutam se omnibus, funestam sibi domum coniugis, qui primo sibi auum ademerit, postea germanum interemerit, miseram se exitio suis fuisse. Inprecari dira uiro socrui et regis sorori; commune omnium flagitium, ultorem deum poscere, ne tantum facinus inpunitum relinqueretur. Ferebat ista Herodes quasi amore captus et nutibus deditus, sed furebant mulieres et ferre non poterant maledicta exsecrantis et indignantis adrogantiam, maxime quia uictus miraculo eius Herodes insurgere aduersus dilectam nequibat. Et ideo quo magis excitari quasi amans posset, scena adulterii contexitur atque in mulierem istiusmodi crimen conponitur, quod imaginem suam Antonio in Aegypto destinauisset. Quantae istud intemperantiae fuisse, ut absenti et promto in libidines uiro, tum praeterea potenti, qui potestate pro iure uteretur, formam suam uenalem offerret, ut pulchritudinem licitaretur! Nouae auctionis commercio se mulierem prostituisse uine amoris an odio mariti, cuius periculum pro mercede adulterii postulauisset. Hoc itaque commento mulierum apud Herodem Mariamme quo magis amabatur eo grauius adpetebatur, nec tamen insimulatio ipsa quamuis indignantium feminarum aliena ueri penitus fuit. Matrem enim Alexandriam furentem, quod alius filio suo Aristobolo in sacerdotio praeferebatur — hoc enim nomine Ionathan filium suum, quo auum sibi regem fuisse in memoriam reduceret, appellari malebat —, ab Antonio per musurgam quendam litterarum sequestrem petisse filio sacerdotium fides uero propior erat. Deinde adueniente in Iudaeam Gellio Antoni amico cognitum adulescentem miraculo fuisse propter excellentissimi decoris gratiam, non minus etiam Mariammen, cuius quo dignitas clarior, eo fama inlustrior, et forte conpertam more quodam humani ingenii, quo uiri quoque eo se interioribus amicis cariores cupiant declarare, si praesentibus quoque necessitudinibus suis mensae hospitalis societatem indulgeant. 

<hegesippus_pseudo. excid. hiero. 1.37.3> Ibi quoque Alexandriae datam cum Sossio conloquendi copiam, licet liberiori uiduae alia quoque cognoscendi hospitis deesse copia non potuerit, cum praesertim huiusmodi et causas et personas requireret. Deinde conlato utrimque consilio id sedisse sententiae, uti utriusque imagines Antonio dirigerentur. Praestrictum illum splendore imaginum et Sossi praecipue testimonio, qui nihil tale se umquam uidisse in terris adseueraret et gratiam illis non hominum sed diuinam inesse, lenocinanter ut excitaret uiri minime sobrias cupiditates, scripsisse Herodi ut Aristobolum ad se sine mora mitteret, de Mariamme quod ei coniuncta foret praetermisisse, non quo operire libidines suas uel in his quae nuptae essent apud maritos soleret, cui sine periculo usus foret, flagitium sine pudore, sed quo Cleopatrae caueret indignationem, quae utriusque quidem sexus riuali offenderetur, sed amplius si sociatam uiro mulierem deprehendisset, quia se decore super omnes excellere mulieres arbitrabatur. Perlectis itaque litteris Herodem excusauisse, quod sine seditione populi et perturbatione totius gentis auellere a suis nobilem non posset adulescentem atque ut satisfaceret Alexandriae, spopondisse Aristobolo sacerdotium, sed cum moram fieri promissis et arte se ludi putaret, Alexandriam parasse nauigium atque in ipso fugae apparatu cognito per Sabbionem consilio reuocatam esse cum filio. His motum Herodem dissimulasse ad tempus iniuriam et adcelerasse Aristobolo sacerdotii conlationem, ut honoris specie paratae necis inuidiam uelaret. 

<hegesippus_pseudo. excid. hiero. 1.37.4> Qua peracta, ut diximus, quasi fulmine ictus, exagitatus est simul et affectati adulteri adficto a suis crimine, quod sciret Antonium promtum ad libidines, et inuelatas, ex eo quod plurimum poterat, inflammantem in omne genus amatorium cupiditates; Cleopatrae quoque inexpiabilem riualitatis praecipue dolorem immanitatemque plurimos uirorum quos segniores circa uxorum reprimendam intemperantiam conpererat interemisse. Imminere sibi periculum non solum amittendae coniugis sed etiam subeundae mortis perhorrescebat. Proposuit itaque ipse contendere in Aegyptum ut Antonium uel Cleopatram quam maxime metuebat flecteret. Euocatum alii ferunt Antoni litteris eo tetendisse ut necati adulescentis causas praestaret. 

<hegesippus_pseudo. excid. hiero. 1.37.5> Profecturus tamen adfini suo Iosepho, cui Salome germana regis in coniugium conuenerat, secreto aperit suspectam sibi necem propter coniugalis formae adpetentiam, quam missa sui decoris specie prodidisse mulier argueretur. Id se quasi adfini negotii committere, ut si ipse ab Antonio extinctus foret, Mariammen necaret, ne merces flagitii superesset. Iosephus hautquaquam, ut arbitror, studio proditionis sed quo mulieris erga uirum sopiret querellas, quibus se adflictam diceret ardere odiis uiri, mandatum expromit atque ad affectum amantis interpretatur, quod ne mortuus quidem pateretur Herodes seiungi se ab uxoris societate. Sed mulier longe aliter quam Iosephus aestimauerat ad argumentum traxit inplacatae adhuc in se crudelitatis, cuius exercendae post mortem quoque suam exsecutionem adfini proprio mandauisset. Infestum illum sibi iniuria, qui suspectiones suas non argumento aliquo ueritatis examinaret sed praeruptae mortis exitio urgueret, nullum odiis finem fore quae ultra ipsum uitae ac salutis defectum extenderentur. Sed Iosephus domestici mali immemor, dum alienam coniugem uiro reconciliare expetit, suae coniugis aduersum se inflammauit suspiciones, quae conloquia uiri proprii cum Mariamme, moras in aula regis haut perfunctorie ferendas arbitrabatur. Denique ubi frater reuertit, insimulationem non distulit, iniuriam suam addens regalibus contumeliis, quod sibi quoque Mariamme ademisset maritum. Sed Herodes, praestrictus licet, tamen hautquaquam grauius primo commotus est, nec infensum se uxori praebuit, quin etiam ui amoris infractus quodam die iurare mulieri coepit, quod tanto eam diligeret affectu, ut numquam alterius mulieris flagrauerit cupiditate, ita omnes ex animo abiecerit, ut uxori fidem seruaret. At illa: ‘Satis’ inquit ‘amorem erga me tuum mandatis quae Iosepho dederas declarasti, praecipiens ut me occideret. Quomodo potest amare qui occidere potest?’ 

<hegesippus_pseudo. excid. hiero. 1.37.6> Amens ilico rex ubi audiuit secretum suum proditum, eo cogitare coepit numquam proditurum fuisse se Iosephum, nisi captus amore mulieris mercedem proditionis stupro quaesisset. Manifestatum quod diu latebat, in aperto crimen, indubiam corruptionem, non frustra excitatam sororem quae domesticam iniuriam prae ceteris deprehendisset. Itaque indignatione nimia furens animique inpos exsiliuit de lectulo fugiens corruptelae turpis contagia, nec furentem capiebat aula. Audiuit soror uociferantem continuoque rapiens tempus ad argumentum insimulandi, occasionem nocendi confirmauit indignantis suspiciones. Inpulsus itaque dolore iniuriae, insimulatione germanae iubet occidi utrumque. 

<hegesippus_pseudo. excid. hiero. 1.37.7> Nec multo post secuta est factorum paenitentia, et ubi ira cecidit, amor successit, et passio resuscitata est tantusque incanduit feruor cupiditatis, ut defunctam non crederet atque in excessu mentis positus quasi uiuentem alloqueretur. Et sicut ad eam quae uiueret pueros dirigebat, rogans ut depositis simultatibus ad sese ueniret et redderet se coniugali gratiae. Vix denique multo edoctus interuallo temporis obisse credidit, quam pro amore tamquam immortalis feminam decoris mori non potuisse arbitrabatur. Tantus erat affectus circa defunctam. Denique efferasse postea atque in multorum necem praesentium odio fertur exasperatus, nec solum morbo animi laborasse sed etiam graui corporis aegritudine, quam ex pestilentia quoque aeris contractam aiebant. Nam tractus caeli corruptior plurimis pestem creauit. Vnde consultis medicinae peritis siluarum secretis sese abdit et refuso paulatim uigore uenatibus salubritatem corporis ac mentis sobrietatem recepit.   

<hegesippus_pseudo. excid. hiero. 1.38.1> Haec quoque addebat miraculis suis, quibus defunctae suspiciebat gratiam, luisse se iniusti poenas flagitii et elementorum aegritudine expiatum interitum tanti decoris, excidio mundi, populorum lue unius mortem, sorte tamen inpari uindicatam, cum fructus terra abnegaret, fames augeret pestilentiam. 

<hegesippus_pseudo. excid. hiero. 1.38.2> Hunc Mariamme exitum tulit sobrie uiro pudica sed insolens formae conscientia. Cui magnanimitas superfluebat, sedulitas deerat, ut blanditias dedignaretur mariti, secura quod nihil ab eo qui supra modum diligeret exitii perpeti posset. 

<hegesippus_pseudo. excid. hiero. 1.38.3> Nec solum ad praesens ultionem repperit, sed etiam in reliquum hereditaria odia transmisit. Cui successere filii materni doloris exsecutores pio erga matrem quidem affectu sed erga patrem impio, cum utrique parentum pari munere ius naturae soluendum foret. Nec inexercitatos dolor repperit. Nam diu Romae eruditi Latinis iuxta et Graecis litteris astutiam non mediocrem assumserant et absentes conperta nece matris plerisque in odium patris inpulsoribus asperabantur. Regressis quoque ne conspectus quidem paterni reuerentia sedulitatem infuderat, crescebat cum aetate malitia. Accessit etiam ex coniugii societate praesumptio quod alteri Salomae filia neptis Herodis, alteri Archelao genita, qui Cappadociae regnum tenebat, in ius copulae nuptialis conuenerant, nobilitas coniunctionis odiorum dederat auctoritatem. Offendebatur igitur Herodes uel tacito filiorum ingenio excitatiore quam paterna pietas pati posset, quae etiam uultu frequenter laeditur. Addebantur et stimuli ab his qui ab insidiis filiorum cauendum quasi solliciti crebro denuntiabant, adserentes quod ultrices materni exitii armarent manus. 

<hegesippus_pseudo. excid. hiero. 1.38.4> Quibus perterritus Herodes Antipatrum Dosidis filium praeferre fratribus atque ad sui gratiam uberiore affectu coepit lacessere, ardere maioribus odiis aula regia et certamine fratrum concuti, dum illi indignantur quod priuatae mulieris filius sibi in regno ortis praeferebatur. Ille uersutus adulandi quo se inferiorem materno latere cernebat, eo studiosius commendare sese patri, adpetere germanos conpositis insimulationibus non quiescebat, donec ipse per se per alios quos sibi adiunxerat excluderet eos ab affectu paterno. Denique regnandi his spem omnem ademit, ita ut publice condito testamento solus imperii successor designaretur. Missusque Romam ad Caesarem praeter insigne diadematis omni ornatu cultuque regio fulciebatur. Inde in Iudaeam regressus, aucta erga se Caesaris plurimorumque inlustrium uirorum gratia, exigui prope temporis interuallo tantum praeualuit, ut etiam matrem coniugio patris redderet, geminisque armis, adulandi arte et insimulandi uersutia, ita germanos urguere apud patrem coepit, ut pater filiis necem pararet. 

<hegesippus_pseudo. excid. hiero. 1.38.5> Denique furens animi Romam petit attracto secum Alexandro, quem reum magici aduersum se criminis ante Caesarem statuit. Ille data sibi copia deplorandae calamitatis aerumnarumque omnium, cum uideret sibi suppetere tanti iudicis auctoritatem, qui nec ab Herode transduci per gratiam posset, nec ab Antipatro circumueniri, nihil praetereundum ratus flagitia patris quadam praestrinxit modestia, ut nec urguere tamquam accusator uideretur nec occulta esse sineret, cum plurimum causam iuuaret si se ob necis maternae dolorem paternis peti odiis demonstrauisset. In talibus enim iudiciis nihil magis liberos grauat, quam naturae pietas et pietatis auctoritas. Quae si aliquo traducuntur flagitio, praeiudicium minuitur, praerogatiua excluditur. Vbi uero ad obiecta patris uentum, ualidis refellens adsertionibus, alienum sceleris primo fratrem demonstrauit, qui suorum esset consors periculorum, quem innoxium in crimen uocari ingemescebat. Adstipulabatur purae conscientiae agendi uis et dicendi peritia. Nihil sibi ac fratri reliquum honoris, sublata omnia per scelus germani patrisque facilitatem amarissime deplorabat. Necem sibi inrogari, quam pater eo usque expectat, ut crimen adiciat, flagitium adiungat. Quibus dictis coegit in lacrimas uniuersos atque eo sortem deduxit iudicii, ut Caesari accusatio non probaretur, pater reconciliationem amplecteretur. Id gratum admodum et praecellentissimum Romano principi non solum regi inclito regnum donasse sed etiam liberos reddidisse. Itaque iusto definitum examine, ut paterni iuris inuiolata reuerentia maneret et tuta filiorum innocentia, patri ut decebat, optemperarent liberi, ipse inoffensum naturae affectum exhiberet filiis, cui uellet tamen regnum relinqueret. 

<hegesippus_pseudo. excid. hiero. 1.38.6> Redit ex urbe Roma cum patre Alexander iudicio magis quam suspicione absolutus. Vacare enim mentem Herodis ab odio filiorum Antipater non patiebatur. Ipse etenim erat odiorum materia, premebat tamen studium suum contuitu reconciliatoris ne adpetitae germanitatis scenam proderet, insidias manifestaret. Vbi uentum est in Ciliciam et nauigantes in Eliusam adplicauerunt, suscepit eos Archelaus opimo conuiuio gratias agens Alexandri generi sui causa, quod exemtum periculo reconciliatione etiam dignum aestimauisset. Ipse etiam litteris, per suos directis, amicos rogauerat, ut generi defensioni adiumento forent, et discedenti optulit XXX talenta hospitalitatis munera atque Zephyrium adusque regem deduxit. 

<hegesippus_pseudo. excid. hiero. 1.38.7> Regressus domum rex continuo populum aduocat, apud quem hoc disseruit modo.   

<hegesippus_pseudo. excid. hiero. 1.39.1> ‘Causa mihi, Hebraei ciues, et utilis et fructuosa fuit Romam petendi ut de filiis meis Caesar iudicaret, ne solus ego qui irascebar cognoscerem. Perrexi ad Caesarem ut qui mihi regnum reddiderat de successore meo pronuntiaret. Adiecit beneficiis suis ut quod difficile erat prope amissos filios patri repraesentaret, fratribus quod supra regnum est concordiam redderet. Redeo igitur ditior quam profectus sum, didici esse melior pater, quia didicerunt filii mei esse meliores liberi, Caesaris beneficio. Statuit enim ut ex meo arbitrio penderet filiorum successio; ne praerogatiua successionis superbiam gigneret, ipse mihi successorem darem quem elegissem, eum qui meruisset, eum qui patrem amplius honorauisset. Imitabor Caesarem, ille enim absoluendo iuniores filios meos seniori filio pares fecit. Itaque simul tres liberos hodie reges constituo, illi aetas, his nobilitas adstipulatur. Nec numerus moueat, magnitudo regni et pluribus abundat. Arbiter primo sententiae meae deus, deinde etiam uos accedite, quos Caesar coniunxit, constituit pater, uos honore congruo prosequimini, ut neque inmoderatus neque infimus honor sit. Aliud inflat aliud exasperat. Quod cuique portionis suae meritis suppetit inpertiatur. Non enim tantum quis delectat eum quem supra mensuram honorat, quantum laedit eum cui debitum negat. Et plerumque uterque eorum offenditur ubi praelationis adulatio est. Sum certe omnibus pater, honor filiorum haut dubie patris gratia est. Si tamen supra modum quis liberos meos excolat, reus est mihi etiam pro liberis meis, quibus auctor prolapsionis est. Nimius enim cultus audaciae sumtus est. Numquid inuideo liberis meis? Absit, sed malo eos minus cum gratia posse quam plurimum cum seditione. Quod enim superbiae uel rapinae est cito labitur, quod gratiae diu tenetur. Vnde curae erit mihi, ut sponsores concordiae adiungam liberis meis parentes amicosque, quorum hortatu mutuae dilectionis affectum induant. Nam cum omnis sermo malus facile mentem audientis inficiat, tum maxime adsidua conloquia et diuturnus usus pestem animis infundere solent, quae contagio quodam in mores cohabitantium cito transeat. Etsi tranquillitas morum sit, tamen ut stagnum, mite licet, uentis exagitantibus adsurgere in aestus ualet, ita bona natura inprobis monitoribus fluctuat. Arbitror itaque quod in me unusquisque spem sui potissimam debet recondere, non enim quod accedit liberis meis mihi deperit. Plus unusquisque tribunorum uel militum reuereri debet patrem imperatorum. Ego sum, ego sum qui mercedem uniuersis rependam pro his quae etiam filiis meis detuleritis. Si recta aduertero studia, factis remunerabor, maliuolentia pretium referet suum, ut apud eum quoque quem putauerit adulandum fructu excidat. Vos autem, boni filii, considerate primum naturae religionem, cuius gratia et bestias ligat, quae etiam feras cogit in amorem necessitudinis — manet inter indomitas pecudes mutuus amor et periculis propriis redimunt suos beluae — reueremini etiam Caesarem, qui uos ex inimicis amicos fecerit; tertium me ipsum, qui rogare malo cum possim iubere: manete fratres, nolite exuere quod generati estis. Do uobis uestem et cultum imperialem, sed pretiosius est quod persuadeo uestri amoris intemeratum signaculum: si pietas maneat, regnum delectat, si desit gratia, uile imperium est et plerumque noxium. Ergo dum uos experiar, habetis interim non regnum sed regni honorem. Si patrem dilexeritis, ius sequetur. Mei tamen amorem in uobis probate: omnibus quibus delectare regnum solet ut principes potiemini, onera imperii et moles negotiorum me solum etsi nolim manebunt. Et ideo uobis prodest mea uelle, quia ego quae uestra sunt et uolo et mea arbitror.’ His dictis osculatus est filios, ut eos uno osculo caritatis inuicem sibi necteret. Quo facto conuentum dimisit.   

<hegesippus_pseudo. excid. hiero. 1.40.1> Discessere plerique laeti, quibus placebat concordia germanitatis, sed cum fratribus reuertit dissensio eoque grauior, quo dignitas potior cui amplius inuideretur et nocendi suppeteret maior potestas. Dolebant filii Mariammes aequatum sibi priuatae filium mulieris, quae regni nesciret prosapiam. Contra Antipater distinctam sibi ac fratribus regni spem dedignabatur et inuidebat germanis, quibus posteriora pro primis uix reseruarentur. Sed hic sese tegebat et uelabat, odio praetendens gratiam, illis consilium omne in sermone obuium etiam non quaerentibus, promtiore lingua et secretorum prodiga. Quicquid locuti fuerant, apud Antipatrum continuo erat, multa etiam quae non dixerant simulabantur. Pleraque internuntius cum incremento adiciebat. Architectus omnium quibus adpeterentur fratres Antipater erat, cuius uita nihil aliud erat nisi quoddam uersutiarum conciliabulum, scena inprobitatis, argumentum scelerum, flagitiorum mysterium. Subiciebat indices, subornabat testes, simulabat defensionem quasi in theatro personam fratris circumferens, ut leuiora excuteret obiecta, grauioribus cederet, quo magis patrem falleret et uehementius in fratres moueret, maximeque aceruabat arte inuidiam paternae necis paratae ut regnum eriperetur, quae regibus metu periculi suspectiora. Sed ne sine repulsore minus uerisimilia regi uiderentur, ipse primo temtabat refellere, dein constringi se manifestis rerum indiciis uolebat uideri, ut perorata utrimque causa, quasi nihil iudicio defuisset, amplius pater tamquam in conuictos filios excitaretur. Nulla enim res maiorem fidem adsertis dabat, quam quod Antipater fratrum defensor aestimabatur. Hac fraude plurimorum captabat gratiam, ipsius quoque patris in se mentem inclinabat. 

<hegesippus_pseudo. excid. hiero. 1.40.2> Quicquid cotidie minuebatur fratribus de affectu paterno in ipsum transfundebatur. Abducebat amicos regios parentesque et praecipue Feroram regis germanum et Salomen eius sororem alienos a nepotibus fecerat, ut non modo eos non defenderent, sed etiam adpeterent atque odissent. Accedebat odiorum materia uxor Alexandri Glafyra, quae muliebriter, satis praesentium insolens, extollere sese occoeperat fastu superbo, eo quod omnibus praemineret prosapiae claritudine. Itaque quasi dominam se omnibus qui in aula erant regia praeferebat, patrem auumque reges sibi et praecipue Darium Hydaspen materni generis apicem solita iactare contumeliisque ignobilitatis afficere Salomen regis sororem uel Dosidem coniugem, quod illis dolori sibi odio foret. Ceteras quoque feminas similiter exasperare, quae regi propter decorem magis quam propter nobilitatem generis copulabantur. Plurimis enim Herodes praeter regium morem etiam Iudaeorum usu quasi quadam erroris licentia delectabatur, qui figuras maiorum uitiis suis obtentui ducunt. Grauabatur ergo Alexander uxoris insolentia. 

<hegesippus_pseudo. excid. hiero. 1.40.3> Aristobolus quoque isdem quibus Glafyra sermonibus uxorem incessebat, deiecti illam status nec conferendam regiae proli, inparem Glafyrae, sibique esse obprobrio quod frater regalis generis coniugio potiretur, ipse priuatae uxoris contubernio degenerasset: demens qui conturbaret conuicio proprias necessitudines. Quibus praestricta contumeliis uxor Aristoboli ad matrem ea cum lacrimis perferebat. Salome autem conperta per filiam regi Herodi adnuntiabat. 

<hegesippus_pseudo. excid. hiero. 1.40.4> At ille monere filios quam perdere commodius ratus uocatos partim imperatorie perterruit, partim affectu paterno hortatus est ut fratrem amarent neue ut hostes dissiderent, ueniam tribuens superioribus, denuntians correptionem futuris. At illi conpositis sese insimulationibus peti pluribus deplorantes, orare simul et polliceri operibus ipsis in reliquum propriae fidem defensioni daturos, tantummodo pater factum spectaret nec temere auditis crederet. Non enim defuturos delatores inprobos, quamdiu auditor credulus suppeditaret. 

<hegesippus_pseudo. excid. hiero. 1.40.5> His et talibus emollito patre, quamuis in tempore imminentem depulerint metum, maestitiam tamen coaceruarunt, quod urgueri sese a Ferora et Salome uidebant, quorum alter patruus, altera soror patris quibus defensioni esse debuerant insidiabantur. Accedebat enim formido grauis, quod plurimun poterant apud fratrem. Nam excepto diademate prope uniuersam regni potentiam cum fratre suo Herodes participauerat, nec mediocres utrique contulerat opes et maxime Ferorae. Denique is centum annua talenta recondebat praeter eam regionem, quae ultra Euphraten sita redituum copias multiplicabat. Tetrarches quoque petitu Herodis a Caesare fuerat constitutus, donatus etiam regalis coniugis necessitudine, quia sororem regiae coniugis in conubii sui sortem adsciuerat. Post cuius obitum desponsata sibi seniore regis filia in gratiam successerat generi, nisi amore captus ancillulae regalis puellae copulam declinauisset. Qua exasperatus Herodes contumelia ei filiam tradidit, qui postea Parthico bello occidit. 

<hegesippus_pseudo. excid. hiero. 1.40.6> Insimulatum tamen apud se Feroram quod uenenis adpetiuisset fratris salutem, qua suspicione ne uiuente quidem caruerat uxore, plurimorum primo et ad postremum amicorum eius quaestione exercita, uacuum eius cuius arguebatur facinoris inuentum uolens absoluit, dans etiam fugae ueniam, quod rapta quam diligebat ancilla dispositionis initae, ut ad Parthos confugeret, familiarium suorum confessionibus detegebatur. Respirauerat aliquantum Alexander, dum Feroras incessitur et ipse incessit Salomen quod spopondisset nuptias suas Obaedae Sylleo, qui erat regis Arabiae procurator, Herodi inimicissimus. 

<hegesippus_pseudo. excid. hiero. 1.40.7> Sed remisso utrique crimine tempestas domus in Alexandrum incubuit atque ipsum graui periculo inuoluit. Furebat enim saeua pestis et procella totius aulae Antipater, omnibusque modis et contentu etiam propinquorum ingrauans fratrem, ita ut turbato mentis sobriae statu instare sibi Alexandrum cum gladio pater magnis uocibus protestaretur. Venerat in medium scena huiusmodi, quod eunuchos III, quorum unus pocula regis ministrare solitus foret, alius fercula cenae inferre, tertius torum obseruare regium nec usquam discedere cum se Herodes lectulo conposuisset, donis uberioribus inlexisset Alexander ad sui gratiam et turpis flagitii societatem. Quo prodito suppliciis adacti spadones obscenae ludibria libidinis manifestarunt. Promissa etiam amatoria tegere nequeuntes quibus sermonibus sollicitati forent et qua stupri mercede retexuerunt, ut inuolutum dedecore parricidium crederetur. Inesse sibi iuuentae gratia formae decorem, robur aetatis, contra inualidum Herodem et iam senecta grauem, qui capillum inficeret, ne aetatem proderet, a quo cum uellet regnandi ius transfunderet in se, praemiaque polliceri ingentia et ideo eos in iuuene spem suam constituere oportere, non in decrepito sene, cui ipsa natura finem acceleraret. 

<hegesippus_pseudo. excid. hiero. 1.40.8> Quae grauiter quidem Herodem mouebant, sed illud prae ceteris quod conspirare ei militarem manum ducesque exercitus et centuriones spadonum indicio conpertum haberet. Denique ita exagitatus est, ut nullum saeuitiae genus praetermittendum putaret, nulli crederet, omnes suspectos haberet. Velociores erant poenae quam interrogationes flagitiorum et iudicium praeueniebat reorum exitus. Rapiebantur passim ad supplicium quos aliqua incessebat suspicio. Feruebant calumniae, multi uolentes regi placere deferebant reos, sed ilico etiam ipsi qui alios detulerant deferebantur et cum reis suis ducebantur ad locum poenae. Itaque ecferauerat Herodes in uniuersos, ut si aliquis superesset suspectus foret, aliter rex non putans esse se tutum nisi genus deficeret humanum, insimulatis inreconciliabilis, amicis incredulus, familiaribus superbus, inmitis reis, pauidus ad omnia ut crebro sedes mutaret, noctes sine somno duceret. Quis omnibus exasperatus repente Alexandrum alligatum uinculis saepsit custodiis et amicos eius in quaestiones uocauit. Qui negabant inter supplicia moriebantur, rursus tacentes, quia nihil quod esset suspicionibus consentaneum confitebantur, usque ad mortem supremam exulcerati. Tamen aliqui ut tormentorum et poenarum uicti acerbitate propositum adulescentibus adserebant, ut uenationi intentum occiderent patrem et ad urbem Romam sine mora pergerent, ut effugio poenae luderentur. Quod etsi nullo argomento fulciebatur, tamen ad solacium studii ferocis deriuabat pater uolens uinculorum filii causas iustas habere. 

<hegesippus_pseudo. excid. hiero. 1.40.9> Considerans itaque Alexander obseratas aures patris ad omnem sui defensionem nec ullo modo rem posse deduci, ut de innocentia sua praesumeret, qui tantis calumniarum molibus adpeteretur, simili arte nequissimis delatoribus occurrendum putauit, ut fraudolentos et calumniae machinatores dolis circumueniret atque in calumniam reos uocaret, quorum se calumniis urgueri credidit. Scripsit igitur quattuor libellos, quibus commentum sceleris quo paternam salutem adpetierit confiteretur, atque insidiarum huiusmodi conscios plerosque eorum a quibus ipse adpeteretur exposuit. Atque isdem scripsit libellis praecipue Feroram et Salomen, quod ea quoque intempesta nocte inrupto adulescentis in quo habitaret cubiculo inlexerit inuitum et reluctanti extorserit, ut incestum patraret. Transmisit ad regem libellos uelut indices flagitiorum suorum, quibus potentissimos quosque inuoluerat regis comites atque amicos. In tempore Archelaus in Iudaeam properato aduenit, ut si quid posset genero ac filiae opis auxiliique ferret. Sed praeuidens apud infestissimum patrem obstructos sibi aditus legitimae defensionis arte commotionem eius repressit. Nam simul ut aulam ingressus regiam est, magna uoce cum iam audiretur et uideretur ab Herode uelut furens animi uociferari coepit: ‘Viuitne adhuc ille ueneficus gener meus et carpit hanc lucem? Vbi quaeso est, ubi parricidale illud reperiam caput, ut manibus discerpam meis? Parricidio perire debet, qui parricidium uoluit implere. Quid facturus est socero qui non pepercit patri? Quis demonstrabit eum? Euiscerabo primo scelestum, adiciam filiam bono sponso; etsi sceleris non fuit conscia, non est tamen aliena contagii, quae parricidae coniugio potiebatur. Non agnosco filiam quae artes non deprehendit mariti, quae se non talem exhibuit socero nurum ut subiectum filium patri redderet. Ego illam non ad sceleris ministerium coniunxi sed ad consortium matrimonii, ut coheredem gratiae praestaret non criminis adiutricem. Te miror, Herodes, si adhuc uiuit Alexander ille insidiator patris. Putabam iustas illum iam poenas dedisse, quem differri non oportebat: quid enim diutius seruaretur confessor ausi parricidalis? Sed fortasse hoc quoque diuinae fuerit prouidentiae, ut amborum parentum iudicio condemnaretur qui in te laesit utriusque pietatem. Non me negabo ultorem, qui me ultionis exactae praedicatorem parabam, sed nec filiam excipio, quam infaustis nuptiis ipse despondi te sponsorem secutus. Non enim ego illam mariti moribus sed fidei tuae tradidi. Reddat causas quod uadem suum dissimulauit, maritum dilexit. De utroque nunc nobis iudicium est. Si firmus exsecutor tanti doloris es, accingere; pater, sequestra pietatem, non optandum quidem officium patribus sed non dissimulandum. Si te pietas mollit, inflectit natura, mutemus uices ut ego in tuo filio et tu in meo pignore ministerii mutui simus exsecutores.’ 

<hegesippus_pseudo. excid. hiero. 1.40.10> Huiusmodi oratione circumferens transduxit Herodem atque a furore animi paulatim intentionem eius molliuit, ut quasi conpatienti atque unanimo sese crederet et daret ei libellos legendos quos Alexander conposuerat. At ille singula quaeque aduertens ubi intellexit magis dolore congesta quam fide nixa, profundo consilio minuere paulatim inuidiam temtamenti parricidalis atque obiectorum causas in eos qui descripti fuerant et maxime in Feroram coepit transfundere. Itaque ubi aduertit regem a sua sententia non abhorrere: ‘Considerandum’, inquit, ‘ne forte adulescens magis tantorum improborum insidiis adpetitus apud te sit quam tu ab adulescente. Quid enim causae erat, ut tuam adpeteret uitam, cui regni honorem concesseras, regnandi ius reseruaras et spem successionis? Quid expeteret quod habebat, aut quemadmodum tantis muneribus ingratus foret? Quidue aliud ageret in tua nece, nisi ut suum affectaret periculum, quod te uiuo metuere non posset, defuncto timeret ab his utique, a quibus etiam sub patre positus propriae salutis excidium perhorresceret? Patet ista aetas fallaciae, facile decipitur et fraudolentorum insidiis circumuenitur. Vix resistit dolis aetas senilis, plerumque tamen et senum prudentia circumscribentium uersutiis inretitur. Ergo si maturior usus saepe affectus est, quid mirum si aetas inmaturior adesse non potuit sibi, cum insidiantium cateruis perurgueretur?’ Illos igitur perturbatores regiae domus esse, illos incitatores adulescentium, seminatores discordiarum qui in desperationem salutis deduxerint adulescentem, ut stomacho magis indulserit et ultioni potius quam absolutioni intenderit, aliquid etiam impertierit commotioni. 

<hegesippus_pseudo. excid. hiero. 1.40.11> Quibus paulatim inflecti Herodes coeperat et mollire indignationem circa Alexandrum, at uero in Feroram commoueri uehementius, quod illis quattuor libellis ipse omnium flagitiorum minister et totius scenae architectus exponebatur. Qui uidens regem Archelao mentem suam inclinauisse atque in eum prae ceteris propendere gratiam interioris amicitiae, ad ipsum se contulit obsecrans ut animum sibi regis conciliatum redderet. Verum ille innexum plurimis scelerum uinculis, quibus euidenter regi parasse insidias conuinceretur atque adpetisse adulescentem, nullum habere aiebat ueniae locum, nisi deposita infitiandi uersutia quae obiecta sibi fuerant confiteri germano sui amanti atque ab eodem poscere sibi indulgentiam non dubitauisset. Huiusmodi sese actioni quibus posset studiis non defuturum. 

<hegesippus_pseudo. excid. hiero. 1.40.12> Mutata itaque ueste suffusus lacrimis, specie miserabili fratris inhaerens uestigiis orare ueniam, inprobitatem fateri, omnia de quibus argueretur non abnuere sed recognoscere, dementiam sibi causam fuisse tantae prolapsionis, quod nimius in eo furor amoris dilectae sibi mulieris exaestuasset. Statuto itaque Ferora suorum flagitiorum accersitore pariter ac teste tamquam pro mercede conpositi quod in usus suos cederet argumenti, Herodem Archelaus deprecabatur, ut naturae contemplatione molliret iram fratrique ignosceret supra uindictam constituens ius naturae. Nec mirum si in maximis regnis tamquam in magnis corporibus saepe aliqua pars ferueat, quae non incidenda sed mollioribus sit curanda medicamentis. Sibi quoque multo grauiores conpositas a germano insidias, sed remisisse se necessitudini quod debebatur dolori, ut quo magis poenam leuaret ingrati eo amplius causam grauaret. 

<hegesippus_pseudo. excid. hiero. 1.40.13> Cum haec atque huiusmodi alia subtexeret, mitigauit quidem Herodem ut germano remitteret, sed ipse tamquam inexorabilis genero manebat. Denique minitabatur quod diuelleret ab eo filiam tantisque infremebat indignationis suae motibus, ut ipse Herodes satis expiatum filii aduersum se facinus arbitraretur ultoremque suarum iniuriarum rogaret atque ipse pro reo suo apud socerum interueniret, quo de integro renouaret nuptias. Perseuerabat Archelaus, cui uellet Herodes alii nurum suam iungeret praeter Alexandrum, cuius causa etiam uxor traduceretur, atque ea arte multo amplius inpellebat Herodem, ut ille filium sibi redditum putaret, si coniugium eius non solueretur, quod ille uxorem inpense diligeret, ex qua etiam filios suscepisset dulces auo, gratos parentibus. Hoc munus restituti sibi filii fore, quia non mediocri ex parte bona uxor uiri sui reprimeret errores aut conpensaret officiis inuidiam flagitiorum. Quae si ab eo diuelleretur, nullum remedium uiro futurum quin praeceps in omne rueret nefas. Molliores enim fieri solere scelerum praesumtiones quae domesticis affectibus reuocarentur. Vix tandem Archelaus inflexus reconciliatur ipse genero atque eidem reconciliat patrem. Hoc consilio eripuit generum neci, ut pro mercede acciperet eius absolutionem, dum condemnare se simulat quam interuenire, pro quo si intercedendum putasset, haut dubie nihil inpetrauisset. Addidit oportere eum Romam pergere purgatum quae in eo pater suspectauerat, quoniam omnia ipse scripsisset Caesari. Quod aeque conpositum reor, ut hoc genere Alexander cum se purgasset Caesari commendaretur atque Antipatri paratae fratribus insidiae patescerent.   

<hegesippus_pseudo. excid. hiero. 1.41.1> Hoc consilio soluta factio et conuersio facta in laetitiam, instauratum conuiuium initae indicium reconciliationis, cuius auctori Archelao LXX talenta et sedile aureum gemmis insignitum electi quoque eunuchi regali conferuntur magnificentia, et concubina, cui Pannychi nomen erat, dono datur atque accipitur. Similiter et propinqui monitu regis clarissimis donis Archelaum munerabantur, nec quisquam familiarium eius exors muneris fuit, quibus omnibus suis Herodes pro uniuscuiusque meritis plurima inpertiebat. Prosecutus est etiam cum potentibus suis usque ad urbem Syriae splendidissimam Antiochiam nomine in regnum suum regredientem. 

<hegesippus_pseudo. excid. hiero. 1.41.2> Euaserat Alexander nisi se inmersisset in Iudaeam uir Archelai artibus longe exercitatior, Lacon genus Eurycles nomine, nimie cupidus opum earumque pro negotio contemtor, ubi maiora potiundi spes refulgebat. Denique non contentus Laconicis facultatibus in effusiones regias animum intenderat uenandique artifex Herodem opimis adorsus muneribus remunerationi amplissimae locum parauit, longeque uberiora quam optulerat adeptus tamen non satiabatur, nisi cruentus atque inpiis factionibus gratiam sibi regis emercaretur. Itaque more quodam usuque Graecis familiari regem adulando praedicandisque omnibus eius, non solum quae laudis aliena sed etiam inuoluta uitiis forent, in intimam eius amicitiam breui peruenit, ut inter primos secretorum arbitros eligeretur, adstipulante etiam patriae praerogatiua, quod Spartiatas Iudaei cognato sibi genere copulatos pro fratribus habent. 

<hegesippus_pseudo. excid. hiero. 1.41.3> Is ubi regiae domus uitia cognouit, suspectum animum patris fratrumque inter se odia, nouis artibus carum se omnibus simulans quasi fidus singulis habebatur, sed pro ingenio regis aut munerum merito sua studia formabat, ut adiunctior esset Antipatro, Alexandrum dolis atque insidiis circumueniret, familiari specie utrumque exasperans, illum praerogatiua aetatis regno debitum, istum materni generis praeditum nobilitate iure superiorem, neque cum uilissimae corruptelae pignore aequale illi consortium. Quibus captus Alexander utpote adulescentior, qui delectaretur his quae dicerentur sibi, non perpenderet illa, quae rursus de se apud Antipatrum conponerentur, effudit sese mercennario Antipatri et proditori sui aperuitque mentem lubrico ingenio affectuque incauto, patrem sibi auctorem malorum conquerens, qui matrem eripuerit, regnum decolorauerit, quod sibi ab auo ueterisque prosapiae infulis debitum cupiat auertere. Fraudari legitimos iure successionis, praeferri spurium stupri mercede, sed non diu quietura iudicia dei, ut qui uxorem innocentem necauerat non etiam ipse propere parto per coniugem imperio defraudaretur. Quae sine mora Lacon ad Antipatrum deferebat, circumuento etiam Aristobolo ut eiusdem querimoniae laqueis innecteretur, et pretio coaceruata regi insinuabat dicens silentio se premere nequiuisse tam immane facinus et pro hospitii munere gratiam se lucis repraesentare, quam ereptum ire filii pergerent, quos nisi ipse simulatione fidelioris consilii reuocauisset, iam dudum Alexandri gladio interfectum patrem regnumque indignis heredibus uacuefactum. Neque Alexandro religioni esse parricidalem atrocitatem, qui maximi sceleris loco duceret, quod adhuc aui matrisque necem inultam haberent. Conueniri se ac perurgueri peremtorum querellis, ut tam atrox flagitium ulciscerentur: deberi sibi inferias interfectorum, exigi sanguinem; successionemque eorum non oportere contaminari, ut ab eo qui maiores eorum occiderat regnum adipisceretur. Renouaturum se iudicia Caesaris non simili ut ante reuerentia, sed ut Caesar ipse cognosceret omnia secreta regis, quaesitas sanguine opes, prouinciam labefactatam. Repetiturum se ab inferis auum matrisque acerbissimam necem demonstraturum, ut successor alienus in regnum subrogaretur. 

<hegesippus_pseudo. excid. hiero. 1.41.4> Excitauerat regem Eurycles, Antipater tamen parui aestimans unius suggestionem alios quoque accusatores fratribus subornabat, qui dicerent cum ducibus quondam equestris exercitus Iucundo et Tyranno sermonem initum, conpositas regi insidias dolore decessionis, in ceruicibus periculum nisi mature caueret. Denique non distulit Herodes ilicoque raptos seuere interrogat, sed nihil illi de quibus arguebantur confessi reperiuntur. Et quia inpune tam grauia simulabantur apud eum, qui criminum se uindicem profiteretur, et neglegentem calumniarum, non deerant qui huiusmodi insidias machinarentur, quas acceptiores patri fore crederent. Nam et epistula prolata est quasi ad castelli praepositum ab Alexandro et Aristobolo data, ut occiso rege confugiendi sibi potestatem faceret, donec se armis aduersum insectantes munirent ceterisque subsidiis defensionem pararent. Excruciatur castelli praepositus et nihil fatetur. 

<hegesippus_pseudo. excid. hiero. 1.41.5> Nihilominus tamen haut ullis affectati sceleris indiciis extantibus quasi rei Alexander et Aristobolus dantur custodiae. Eurycles quinquaginta donatus talentis auctor salutis ac uitae habetur. 

<hegesippus_pseudo. excid. hiero. 1.41.6> Dignum est nec Coum silere, qui Eurycli tempore in Iudaeam transmiserat fidissimus amicorum Alexandri, quem rex quasi conscium temtamentorum illius interrogandum putauit, utrumnam uero congruerent quae Spartiates de adulescentibus intimauisset. Verum ille nihil se de illis quicquam eiusmodi cognouisse sacramento interposito fidem fecit, sed adulescentibus nihil profuit. A se quaestionem depulit, ne minueret delationis inuidiam et euacuaret Eurycli fraudolentiam, si seuerius interrogatus negaret. Quasi indignus igitur cui crederetur ab Herode excluditur. Bonus enim pater accusari filios libenter audiebat, non sinebat defendi, delectabatur cum adpeterentur, offendebatur cum purgarentur. Denique Spartiates ditatus regalibus praemiis ubi tamen Achaiam attigit, calumniarum pretium luit. 

<hegesippus_pseudo. excid. hiero. 1.41.7> Salome cum purgare sese nequiret quod Sylleo Arabi pepigisset nuptias, ubi generi secretum prodidit monentis, ut consuleret sibi quo fratris commotionem euaderet, eo quod spe futurae coniunctionis consilia regis Arabis adnuntiare suspecta arcesseretur, delicti gratiam meruit et omnem saeuitiae regalis in adulescentes procellam intorsit, quo ultimo atque ineuitabili naufragio demersi poenas dederunt. Vinciuntur itaque et quod ipsis erat durius uinculis a se fratres separantur, missisque Volumnio militiae magistro atque Olympo ex amicis regis uiro arguuntur apud Caesarem. At ille offensus licet, quia filiorum supplicia pater posceret, negandam tamen patri non arbitratus potestatem in liberos suos licentiam dedit, sed consilium adiunxit adserens melius consulturum, si proximorum regis eorumque qui praeessent prouinciis concilium congregaretur et iudicio communi procederet interrogatio, utrumnam aliquae patri insidiae paratae a filiis forent; et si conuincerentur intentati parricidii, ferirentur, sin uero fugae aut leuiorum arguerentur, esset uindicta moderatior. 

<hegesippus_pseudo. excid. hiero. 1.41.8> Hac permissa sibi Herodes parricidii potestate sed iudicii condicione, etiam moderationis admonitus ad urbem ilico Beryton properat, quam iudicio celebrando Caesar praescripserat. Conueniunt praesules prouinciarum secundum scripta ad se data a principe Romano Caesare. Saturninus legatique considunt inter quos et procurator Volumnius, deinde cognati amicique regis, Salome etiam et Feroras et Syriae primores. Archelaus solus excipitur rex Cappadociae suspectae in generum accersitus gratiae, cum accusatores adulescentium insidiatoresque iudicium repraesentarent. Sed quae iudicii species, ubi rei adesse sibi non permittebantur et absentes accusabantur? Aduertebat enim Herodes quoniam si tantummodo uiderentur, absoluerentur prona hominum condicione ad misericordiam, maxime ubi naturalis esset gratiae praerogatiua, deinde si ulla copia defensionis Alexandro permitteretur, quod obiecta facile dissolueret. 

<hegesippus_pseudo. excid. hiero. 1.41.9> Itaque relegatis illis in uicum Sidoniorum quasi in praesentes accusatio dirigebatur. Obiciebantur a patre insidiae sibi paratae, nulla probatio deferebatur, nulla indicia temtamentorum. Haerebat accusator quem nullus redarguebat; destitutus undique congregabat in inuidiam contumeliarum genera, quae grauiora morte ab his qui consederant aestimarentur; sed nemo discutiebat, nemo examinare audebat quod a patre arguebatur, a rege imperabatur. Praeiudicabat pietatis species, terrebat ius potestatis. Interrogat sententias securus uictoriae, nescius quod in huiusmodi iudicio aerumnior esset qui uinceret, quam illi qui tam acerbe addicerentur. Saturninus condemnat adulescentes quia aliud non licebat, sed moderatur sententiam cauendum adserens ne peremtis duobus ex tribus fratribus tertio fratri adscriberetur mors duorum. Timide quidem sed causam locutus est, quod ille esset auctor fratribus periculi. Secuti sunt eum pauci ex pluribus. Volumnius autem funesta inmurmurat et post eum omnes, uolentia regi tali auctore pensantes, mortis sententiam diuerso quidem affectu sed pari sorte expromunt, quibus hoc aut adulatio extorserat aut odium infuderat, ut aut regis affectaretur gratia aut parricidae crudelitas grauiore poena afficeretur, qui in uictoria sua tam amarum de se triumphum reportauisset. Nemo tamen quasi factum horruit et quasi commotus pronuntiauit. Scenae etenim species erat, non iudicii disciplina condemnare absentes, condemnare sine teste, sine indice, solo naturae priuilegio, quod ad salutem magis quam ad periculum deriuari soleret. Stupebat omnis Syria atque omnis Iudaea et attonitis mentibus tantae tragoediae finis expectabatur. Quamuis enim nota esset Herodis crudelitas, nemo tamen credere poterat, quod usque ad parricidium perseueraret. At in illo effera uis animi nec mari nec terra cohibebatur. Itaque tamquam usu triumphantium, ut per diuersa filios traheret, Tyrum urbem inclytam petit, inde in Caesaream nauigio transmisit, spectaculum miserum parricidii circumferens, donec color ullus acerbissimae necis filiis inueniretur. 

<hegesippus_pseudo. excid. hiero. 1.41.10> Mouebatur omnis exercitus sed metu indignationem premebant. Erat in exercitu regio ueteris militiae uir Tiro nomine, filium habens coniunctum Alexandro, indulgentissimus pater atque ob ea pignori carus, quoniam popularis quaedam pietatis est gratia et maxime in suos inlex dilectionis: circa adulescentes quoque filios regis studio propensior, quod ab his suus filius diligeretur. Qui supra modum concepta indignatione, turbatus animi, uociferari coepit opprimi iustitiam, ueritatem excludi, aboleri religionem, confundi iura necessitudinum, naturae gratiam superfluere iniquitates. Ad postremum in os ipsius regis progrediens ingerebat miserum illum, qui aduersum filios suos credendum inprobissimis arbitraretur. Feroram et Salomen consilii arbitros legi: quam fidem ab his referri posse, qui se condemnatos capitis a rege frequentissime recognoscebant, aut quid eos aliud agere nisi consulere uindictae, ut destitutus idoneis successoribus ad unum inclinaret ceteris infirmiorem qui facile subduceretur, quod ipse regius exercitus odio persecuturus foret eum, cui mors soluta esset fratrum duorum? Neminem esse quem non innoxiae aetatis tangeret misericordia. Plerosque autem ducum indignationem suam non iam premere sed diuulgare. 

<hegesippus_pseudo. excid. hiero. 1.41.11> Quorum uocabula locutus finem dicendi fecit. Quibus ilico cum Tirone correptis Tryfon ex ministeriis aulae regiae, cui tondendi ars atque usus suppeditaret, subito quadam animi uanitate indicium sui facit, conpositum a Tirone adserens sibique persuasum ut cum ex more barbam Herodi raderet, nouaculam gutturi eius inprimeret quoad perageret necem, idque ei maximo emolumento fore quod de muneribus Alexandri polliceretur. Statuitur Tiro cum filio, exercetur de indice simul quaestio. Negantibus illis, isto nihil amplius deferente, cum deesset manifesta rerum fides, nullum suppeteret argumentum, nullum indicium documentorum, Tiro iubetur uehementioribus tormentis excruciari. Tunc miseratus filius supplicia patris spondet aperturum se omnia, si salus patris sibi condonaretur, atque a rege promissa uenia suggerit quod inpulsus ab Alexandro pater necem parasset regi. Id plerique ad tempus conpositum rati, ut tali pignoris indicio Tironi consuleretur, alii pro uero editum loquebantur. Sed Herodes dubia pro certis adiudicauit tamquam metuens ne parricidii sibi facultas periret. 

<hegesippus_pseudo. excid. hiero. 1.41.12> Conuocato itaque populo et congregatis ducibus de insidiis deprehensis motu grauissimo promit querellam atque ad mortem eorum plebem excitat, ibique Tiro cum filio pariter atque tonsore saxis ac fustibus interficiuntur.   

<hegesippus_pseudo. excid. hiero. 1.42.1> Alexander quoque et Aristobolus missi ad urbem Sebasten quae non longe aberat ab urbe Caesarea strangulantur imperio regis. Hunc finem habuere filii Mariammes. 

<hegesippus_pseudo. excid. hiero. 1.42.2> Quorum interitu non longum laetatus, successionem sibi remotis illis Antipater indubie blandiebatur, sed in eum totius gentis mox graue odium exarsit, quia apud omnes patebat eius factione fratres occubuisse. Etiam successit non mediocris timor consideranti quam multiplex in dies adolesceret interfectorum prosapia, cum Alexander ex Glafyra genitos sibi Tigranem et Alexandrum filios dereliquisset, Aristobolo ex Beronice Salomes filia Herodes et Agrippa atque Aristobolus superstites manerent, Herodias quoque, et Mariammes filiae, quas sexus non inpediret et regni cupido exagitaret. Quis rebus perterritus Antipater in fraude ac uersutia spem constituere et donis ac muneribus singulos sibi magis magisque oppignorare, etiam amicos et domesticos Caesaris allicere ad sui gratiam pretio temtabat. Sed contra illi etiam quae domi erant in aduersum cedebant. Nam rex paulatim processu temporis erga nepotes suos Alexandro et Aristobolo genitos molliebatur et facti paenitentiam praetendebat, cum eorum quorum parentes occiderat misereretur. 

<hegesippus_pseudo. excid. hiero. 1.42.3> Denique congregatis et amicis et proximis suis quadam die lacrimis suffusus ora dicit ad eos: ‘Video mihi aetatem procedere et sine lacrimis aspicere non possum paruulos hos, infelicium germina patrum, quibus ego sum auctor doloris. Ne peiore eos derelinquam condicione quam parentes abstuli. Sed illos mihi quaedam eripuit aerumna, hos mihi magis magisque commendat natura et misericordia, altera quia nepotes, altera quia destituti parentibus sunt. Errauerint in patrem filii, quid fecerunt auo nepotes? Satis infelix pater fui, auus esse debeo sollicitior. Temtabo post me consulere nepotibus, utinam et in filiis mihi consuluissem! Verum in illis communis hostis atque inimici obrepserit fraudolentia. Cauendum est ne hos quoque illorum inuoluant pericula atque uno uulnere simul filios amiserim, nepotes perculerim. Prouideamus his defensores quibus ademimus. Desponsabo itaque seniori ex filiis Alexandri tuam, Ferora, filiam et te ei constituam patrem, tuo autem, Antipater, filio Aristoboli filiam, ut hoc modo fias pupillae pater. Germanam quoque eius accipiet Herodes meus ex Mariamme Hyrcani susceptus filia. Haec’ inquit ‘est mea sententia, ut inuicem sibi coeunte copula iungantur posteritatis meae successiones, quo nemo suspectus alteri sit et ipse tranquillioribus oculis uideam nepotes meos quam uidi eorum parentes.’ 

<hegesippus_pseudo. excid. hiero. 1.42.4> Quibus dictis iunxit memoratorum dexteras et osculatus singulos inlacrimauit. Quod Antipater laetantibus aliis ita grauiter accepit, ut statim dolorem suum etiam uultu proderet haut mediocri constrictus sollicitudine, quod Alexandri filiis Archelai regis et Ferorae, qui tetrarchiam tenebat, suffragia suppetere cerneret ceteris ualidiora. Aduertebat odia sui crescere, nepotibus autem adstipulari misericordiam. 

<hegesippus_pseudo. excid. hiero. 1.42.5> Nec poterat Aristoboli filiam recipere domo, ne, sceleris indicium, diuturnis eius conspectibus offenderetur. Adire non audebat patrem, ne ad omnes mobilem suspiciones exagitaret, si conplacitarum foedera nuptiarum soluenda existimaret. Subtiliter tamen praesumsit orare ut consuleret ei pater, ne aduersus duorum potentium opes regis et tetrarchae nudo regni nomine inualidus exponeretur, foueret certe honorem, quem conferendum filio iudicaret, ne species regni ad eum, uirtus ad illos perueniret. Neque uero solos Alexandri atque Aristoboli filios suspectos habebat, sed omnes obstare sibi arbitrabatur, quicumque ex diuersis Herodis coniugibus conpetere uel taciti uidebantur regni successionem, quorum frequens numerus erat. VIIII etenim mulieres regali coniugio potiebantur, ex his duae tantum sine liberis erant, ceteris suboles suppeditabant. Antipater Dosidem attollebat parentem, Herodes Mariammen, Antipas et Archelaus Malthaces erant filii Samaritanae et filia Olympias, quae Iosepho iure conubii sociabatur. Cleopatra quoque Hierosolymitana Herodem et Philippum genuerat Herodi, Pallas Phasaelum. Erant quoque etiam aliae regi filiae Roxane et Salome, quarum uni Phedra erat mater, Elpis alteri. Supererant etiam Alexandri et Aristoboli germanae sorores quas Mariamme ex Herode susceperat, sicut supra memorauimus. 

<hegesippus_pseudo. excid. hiero. 1.42.6> Multiplicem itaque generationem Herodis metuens Antipater, aegre licet atque in primis temtamentis multum rege commoto, quod destitutis paterno auxilio nepotibus inuideret dispositas copularum societates, ad postremum tamen effecit ut sibi Aristoboli filia atque ex ipso genitus Ferorae patrui sui filiae coniungerentur. Tantum adulatione praeualuit, ut pactas nuptias solueret. 

<hegesippus_pseudo. excid. hiero. 1.42.7> Contra autem Salome cum uellet Sylleo nubere, ne suffragio quidem Liuiae quae uxor erat Caesaris potuit de fratre inpetrare, sed inuita Alexandro cuidam ex amicis regis in nuptias conuenit. 

<hegesippus_pseudo. excid. hiero. 1.42.8> Subuersis itaque dispositionibus regis Antipater, quasi is qui ut uoluerat sibi consuluisset, exultabat animo et superabat omnes uersutia. Odium tamen nullo modo conprimere poterat, sed accendebat quoniam terrore affectabat sibi munimentum parare. 

<hegesippus_pseudo. excid. hiero. 1.42.9> Coniunxerat autem sibi cooperarium factionum suarum Feroram patris germanum, quem Herodes non multo post recusantem ab uxore propria diuelli, cui ob iniurias quas ea mulier Dosidi coniugi eius intulerat infestior habebatur, domo expulit. Feroras autem amplexatus iniuriam in partes suas concessit, quibus ut tetrarcha praesidebat, ea sane mentis intentione ut ad Herodem uiuentem numquam reuerteretur; denique, ne tunc quidem, cum eum aegritudine graui affectum conperisset et frequenter orantem ut ad sese ueniret, quod ei quaedam quasi moriturus committenda arbitraretur, uisitandum existimauerit. Qua percussus licet iniuria rex ubi praeter spem incommodum depulit, tamen fraterno affectu et uenit ad eum, ubi aegrum conperit, et sedulo conpatiebatur et defunctum Hierosolyma transtulit et magno fletu celebrique pompa funus curauit. Nec tamen his indiciis sedulae caritatis conceptam exclusit opinionem, quod eum ueneno adpetisset. Ita erat etiam in suos crudelis. Nec difficilis fides rerum quod potuerit fratrem occidere qui filios interemisset.   

<hegesippus_pseudo. excid. hiero. 1.43.1> Hunc itaque unus de interfectoribus Alexandri et Aristoboli inprobitatis suae finem inuenit, a quo exordium sumens in Antipatrum poena transiuit sceleris auctorem. Namque libertorum querellis, qui patronum suum ueneno interfectum adsererent, stimulatus Herodes, dum sollicitius quaerit, cognito quia ab uxore de sucis Arabiae accepisset Feroras poculum, quod amatorium putaretur, idque uenenum fuisse, quod Syllei studio traditum et ilico in pestem conuersum, in plurimorum quaestionem tetendit. 

<hegesippus_pseudo. excid. hiero. 1.43.2> Vnde quaedam inter tormenta de ancillulis exclamauit, ut deus omnipotens in matrem Antipatri omnia supplicia transferret uniuersorum arbitram flagitiorum. Per ipsam occultos conuentus Antipatri ac Ferorae die noctuque exercitos, potationes usque ad temulentiam, ut a conuiuio regis recipientibus sese totis noctibus biberetur. 

<hegesippus_pseudo. excid. hiero. 1.43.3> Quod non otiosum nec a coniurationis uacuum temtamento, remotis praesertim seruulis et ministris, iure suspectabatur, magnumque uinculum conexionis et conspirationis indicium tam diuturnae morae, quae regibus suspectiores in solitudinis secreto et noctis silentio. Ibi conpositum ut Antipater Romam peteret et Feroras in Peream pergeret. Quod frequenter inter se conferre soliti prodebantur, eo quod post Alexandrum et Aristobolum in ipsorum necem sese Herodes conuersurus foret. Miseros se qui putassent quod Herodes in illis parricidales cogitationes odisset: regni heredes persequebatur, sublatos esse non potestatum aemulos sed consortes miseriarum, in se periculum omne et odia transisse. Ne mulierum quidem parsurum sexui, qui dilectae sibi Mariammae atque ex ea genitis non pepercisset. Nullum sibi aliud remedium nisi ut longius aliquo secederent, quo tantae bestiae furori uel fuga eximerentur. Adiciebantur crebrae apud matrem Antipatri conquestiones deplorantis ardere se inuidia regalis successionis, cum saeua regni super ipsum praecipue incubuerint, ut iam sustinere non queat; ultimis deditum obsequiis et postremis urgueri periculis. Nec solum regnandi ius sibi perisse sed uiuendi quoque curricula euoluta temporum. Aetatem sibi maturiorem, incanum iam uerticem, contra autem iuuenescere patrem, frustra sperari eius hereditatem qui fortasse etiam superstes tam diu reseruaretur. Quod autem sibi emolumentum successionis futurum longaeuo heredi, cui tam multiplex Alexandri atque Aristoboli suboles uelut quaedam hydra renatis quae amputata fuerant capitibus regerminaret? Et testamento patris etiam ius commune ereptum, ut data specie regnandi, cuius ad tempus uicarius foret, non aliquem ex suis filiis in suum imperium substitueret, sed Herodi Mariammes filio necesse haberet regnum refundere. Itaque non ad fructum sibi regni speciem datam sed ad periculum, ut esset decessori suspectus, successori grauis. Postremo ipsum regem longae senectutis uiuidum et intentum caedibus suorum sui esse testamenti exsecutorem, ut nemo superesset qui posset succedere. Ferri odio graui in filios nec in fratrem minore, qui sibi dederit C talenta ne cum patruo suo sermonem haberet. Et respondente Ferora: ‘In quo enim eum laesimus? Num etiam ipse successor sum?’ Rettulisse Antipatrum non ullas habere eum causas offensionis, sed ipsum conponere, feram esse bestiam, quae ne mortibus quidem satiaretur, nec posset perpeti ullam inter propinquos caritatem manere. ‘Atque utinam amissis omnibus liceret ut nudi eum tantummodo uiuentes euaderemus, sed inpossibile’ ideoque sibi occulta ad tempus conloquia necessaria. Fore tempus quo uterentur uirili mentis uigore et consilii uiuacitate, dexterae quoque uindicis ministerio. 

<hegesippus_pseudo. excid. hiero. 1.43.4> Haec a mancipiis in supplicio positis respondebantur, et credebat Herodes, maxime quia de C talentis soli Antipatro dixerat, nec ullus sermoni eius adfuerat interpres. Succensus itaque indignatione rapit ad supplicium plerosque et innoxios, ne qui de obnoxiis relinqueretur. 

<hegesippus_pseudo. excid. hiero. 1.43.5> Accersitur ad supplicia Antipater Samaritanus, eo quod esset Antipatri procurator, et diuersis excruciatur modis. Prodit quaestio missum ex Aegypto uenenum per Antifilum quendam contubernalem idque ab illo datum Theudioni amico Antipatri, per ipsum Ferorae redditum, cui regis filius Antipater exsecutionem commiserat, ut dum ipse in urbe Roma degeret pater eius Herodes extingueretur, quo tempore nulla de absente patratae necis suspicio foret: sed Feroram in tempore uenenum acceptum uxori propriae commendauisse. Recurrit altera etiam in uxorem Ferorae ueneni inuidia. Iubet ilico rex Ferorae uxorem uenire, uenenum deferre. Egreditur mulier quasi perlatura quod petebatur et sese de fastigio praecipitat aedificiorum, quo gemini pondus criminis euitaret atque obitu praeueniret indicium rei et quaestionis acerbitatem. Sed quia maturabatur Antipatro feralis ultio parricidii, non supra uerticem capitis ruit, quo casu facile extingueretur, sed in aliam partem corporis decidit ut mors protelaretur. Consopita erat tamen atque attonita mulier, quia ex alto deciderat loco. Iubet eam paulisper recreari Herodes, donec ad se rediret, spondet ueniam si simpliciter aperiret gestorum ordinem. Non de nihilo esse quod sese praecipitauerit, sed magni criminis consciam conpendium supplicii quaesisse. Inpunita sibi omnia flagitia confitenti fore, aut infitianti aceruanda supplicia, ipsam quoque sepulturam negandam. 

<hegesippus_pseudo. excid. hiero. 1.43.6> At illa ubi resumsit paululum: ‘Et cui’ inquit ‘adhuc ego secretorum seruabo silentia Ferora mortuo? Illi enim debui fidem tacendi, pro quo supplicia non recusarem si necessaria forent. Sed ille nunc liber a cruciatibus et si ueniabilis erroris correctio est, liber a culpa. Quid igitur inuoluere ueritatem mendaciis cogit? Aut ut Antipatro morem geram? Parcam ego illi, non parcam mihi? Egregiam enim mercedem debemus uiro qui nos omnes sceleribus suis in haec supplicia deduxit. Audi, rex, deo praesule qui solus mihi ueritatis arbiter est, proposui enim nihil fallere, audi, inquam, sed prius repete quemadmodum adsederis lacrimans germano periclitanti, ut inpleueris omnia circa Feroram munia piae germanitatis. Quibus ille inflexus, ubi discessisti, continuo me ad se reuocauit et ait: non exiguum ego mulier a fratris affectu et studio deerraui, qui oderam sic amantem mei et uolebam occidere tam inpatientem dolorem in periculis meis. Ferre ille non potest fortuitum, quod ego urguebam indebitum. Circumuentus sum, fateor, Antipatri dolis, sed cogitationis eius ego pretium feram. Tu quod habes uenenum ab eo relictum mihi cito perfer et sub meis effunde oculis, ut uel ad inferos non feram animum parricidalem. Paenituisse correctionis sit, quod criminosum est praeparauisse. Cito, inquam, mulier, ut uel mortem praeueniam, quoniam culpam nequiui. Tum ego detuli uenenum et in conspectu eius exinaniui, parum tamen ex eo reseruaui mihi quae te metuerem, ut esset remedium, si proderetur, paratum ad hos usus uenenum.’ 

<hegesippus_pseudo. excid. hiero. 1.43.7> His dictis pyxidem cum eo quod resederat ueneni protulit. Subicitur quaestioni mater Antifili et frater ipsius. Confitentur ex Aegypto Antifilum detulisse pyxidem plenam ueneni, quod ille accepisset a fratre, quia Alexandreae commoraretur sub medicinae professione. Deprehenditur etiam Mariamme insidiarum conscia quae pararentur marito, idque fratribus eius inter supplicia confitentibus manifestatur. Vnde Herodes iunior maternae audaciae pretium luit, quem in regni successione Antipatro substitutum idem qui subrogauerat pater de testamento delendum putauit. Et hic quidem non mediocris error Herodis senioris, ut alterius flagitio deprehenso alter multaretur, sed etiam Herodis iunioris non iniusta multatio. Nam diuinitus praecautum uidetur, ut licet nondum facti sui merito tamen ob pretium futurae inprobitatis regno abdicaretur. Nam quis eum regem perpeti potuisset, qui tetrarcha tam insolens fuit ut tolerari nequiret? 

<hegesippus_pseudo. excid. hiero. 1.43.8> Adicitur etiam aliud ueneficii genus, quod Bathyllus Antipatri libertus Ferorae et eius uxori detulit conpositum ex sucis serpentium et ueneno aspidum, ut si primum non conualuisset ad mortem Herodis secundo uterentur.   

<hegesippus_pseudo. excid. hiero. 1.44.1> Reperiuntur etiam litterae aduersus Archelaum et Philippum fratres conpositae. Hi regis erant filii qui Romae instituebantur, quos Antipater ea uel maxime causa adpetebat, quod uidebat non mediocri praeditos sapientia, supra quos rex patrium animum reclinabat; denique euocauerat eos litteris ut maturius domum regrederentur. Obstare itaque eos suis utilitatibus Antipater arbitrabatur atque incumbere suis artibus, ut spe adulescentium simulata omnia factionis suae studia obumbrarentur. Conponit itaque epistulas nomine uirorum potentium, quos Romae positus in suam amicitiam inlexerat, aliis quoque pretio extortum ut scriberent, quod adulescentes infestis patrem odiis urguerent et nimio questu mortem Alexandri et Aristoboli deplorarent. 

<hegesippus_pseudo. excid. hiero. 1.44.2> Et cum huiusmodi epistulas clandestinis artibus per aulicos sceleris sui ministros patri ingereret, eadem uersutia qua supra simulabat fratrum intercessorem, ut praetento pietatis patrocinio inpietatis subtexeret parricidium. Quibus omnibus in medium deductis cum quaestionibus patris uita, epistulis mors fratrum adpetita euidentissime panderetur, consilium definitur de auctore supplicium sumendum, qui posteriore prodidisset calumnia quod germanos suos non quasi parricidas sed quasi legitimae successionis aemulos persequeretur, non quo patrem defenderet sed ne consortem regni haberet. Interea cum septem mensuum curricula inter documenta flagitiorum et reditum Antipatri concluderentur, nulla innotuere Antipatro indicia rerum gestarum, tanta circa eum uniuersorum odia feruebant. Incertus igitur omnium scribit ex urbe Roma continuo se adfore summoque honore dimissum a Caesare. 

<hegesippus_pseudo. excid. hiero. 1.44.3> Quibus litteris rescripsit Herodes maturato eum contendere oportere securum affectus paterni, cui non solum nihil imminutum per absentiam foret, uerum etiam tantum accederet gratiae, ut eius contuitu matris offensa minueretur. Nam iterum domo eam, deprehenso in artes filii conscientiae consortio, exutam regiae liberalitatis conpendiis eliminauerat: cui se remissurum indignationem scriptorum specie manifestaret, metu ne conperta matris expulsione suspiciones suas Antipater ad cauendum exsuscitaret. Adueniens itaque Tarenti primum de Ferorae obitu cognouit ibique magnum luctum exercuit, quod a quibusdam pietatis affectui datum, eo quod patrui mortem inpatienter doleret. Ille autem ministrum ausi parricidalis sibi sublatum ingemescebat, nec solum non processisse sceleris apparatum uerum etiam uenenum resedisse terrori erat, ne quo modo ad cognitionem regis perueniret et ille scenam criminis publicaret. Transmittit igitur in portum Caesareae hautquaquam uacuus grauioris curae ac sollicitudinis, cum eiecta mater non mediocre praeiudicium condemnatae subolis daret. Sed urguentibus amicis, qui patriae cupiditati postponenda omnia quae Antipatro conducerent arbitrarentur, deinde spectato eius ingenio, quo uel auersum patrem a sui gratia facile consiliis suis flectere solitus erat, hortantibus ut sese patri et praedestinato sibi regno ocius repraesentaret, quod nemo auderet eo praesente contra niti, sed occasio absentiae eius sola adriserit, ut auerti posse ab eo regis animus aestimaretur, et ideo praeueniendum mature, ne demorando magis aut desiderantem offenderet aut suspectum exacerbaret, cum diffidentiam sui proderet, credidit itaque uolentia magis quam necessaria suadentibus. 

<hegesippus_pseudo. excid. hiero. 1.44.4> Verum ubi portum ingressus est neque quemquam sibi obuium circumspectauit et quasi pestem aliquam sensit suam praesentiam declinari, in summa locorum frequentia maximam solitudinem, cum occurrere nemo auderet, metuentibus aliis, aliis auersantibus — etenim id temporis et odia quominus se tegerent auctoritatem acceperant — reputare secum scelera sua coepit et conscientiae stimulis exagitari, nullum fugae locum neque euadendi subsidium sibi relictum, circumuentum uelut quibusdam retibus et captum teneri. Fiduciam omnem adsumsit ex impudentia, ut dissimulatis omnibus inprouisum se patri offerret, in amplexum rueret, pietatis officia dependeret. 

<hegesippus_pseudo. excid. hiero. 1.44.5> Verum ille extensis manibus ingerentem sese repellens et reclinans caput, ne parricidae osculo contingeretur, exclamauit et hoc esse amentiae parricidalis, ‘Vt amplexum petas qui inuisum te recognoscis, ut horrore tui afficias patrem et contactu noxii corporis uiuendi suauitatem extorqueas. Ne igitur contigeris ne adtaminaueris quem scelere petisti. Purga certe prius, si potes, deprehensa dilue. Iudicium non refugiam nec audientiam tibi negari patiar, nec in te mihi adsumam cognitionem, ne argumentandi tibi occasionem relinquam. Oportune adest Varus, apud quem defensionem tui praepara. Nec differendi locus, crastina die quamuis dolis et fraudibus praeditus habes purgandi tui copiam.’ At ille obstupefactus tantae commotionis pauore nihil est ausus referre nec potuit, sed egressus foras fluctuabat animo, quod nihil omnino ex his quae gesta erant et prodita apud regem conpererat. Aduenientes autem ad eum postea mater et uxor aperuerunt omnia. Quibus cognitis colligere sese ac praeparare animo coepit, quibus modis criminationi occurreret, offensiones extenuaret. 

<hegesippus_pseudo. excid. hiero. 1.44.6> Sequenti die congregantur omnes propinqui, et amici Antipatri intersunt examini. Vniuersi qui diuersa de Antipatro prodiderant induci praecipiuntur. Leguntur etiam epistulae matris Antipatri, in quibus illa ad filium scripserat, ut cognosceret proditam patri suorum scenam flagitiorum, nequaquam eum debere adesse, nisi a Caesare aliqua manus arcesseretur, cuius se praesidio circumuallaret neque iudicio committeret qui tantorum confessionibus adpetebatur sed armis muniret. His ad superiora additis ingressus Antipater et sese ad uestigia deiciens patris obsecrat, ne se praedamnatum haberet, confidere se, si deferatur audientia, uacuum criminis fore si pater uellet. 

<hegesippus_pseudo. excid. hiero. 1.44.7> Iubet pater silere atque eum istiusmodi sermone praeuenit: ‘Quod nulli iusto ueniabilis Antipatri nequitia possit uideri, satis certus sum, sed eo magis grauari me apud te, Vare, arbitror. Vereor enim ne etiam me oderis qui parricidas generaui filios, quibus non posset etiam pater parcere, licet hoc quoque miserandus magis sim quod etiam tales amaui. Sed de illis taceo quos ipse exasperaui et iustas aduersus hunc allegationes eorum respui. Nullas enim aduersus me habuerunt causas doloris, nisi quod his Antipater praeferebatur et consortii regalis praerogatiuam acceperat, qui natus in regno non erat. Putabam tamen quod maiorem natu minoribus ad tutelam adsciscerem, sed hostem induxi, qui inuideret nobilioribus, excitaret puerulos, infirmos circumueniret, incautos proderet. Lapsos non nego sed excusari potius quam urgueri oportuit. Antipater mihi et illos abstulit, hic mihi et illos insidiatores fieri conpulit. Dolui fateor quod hi quibus regni spem dederam, quibus successionem reseruaueram, aduersum me inproba machinarentur, sed in me non patrem sed Antipatrum oderant. Perierunt itaque ad dolorem patri, ad fructum Antipatri. Quaeris, Vare, quis eos occiderit? Cognosce cui mors eorum profecerit. Vacuata est domus nouercae filio, patuit aula uni ad succedendum, quae multos successores habebat. Nec expletus est morte fratrum cruentus animus et mens inpia. Postquam non habuit fratres quos odisset, patrem persequebatur. Reputo mecum: qui huic munimentum hereditatis paraui, uisus sum et ipse diu uiuere decessorem fastidienti. Docui quid uellet. Cui successionis conpetitores ademeram, morantem non passus est. Nec expectauit regnum, nisi parricidio adipisceretur. Reddidit mihi uicem, quia proiectum collegeram et praetuleram nobilioribus. Cui enim tantum ex illis quantum huic contuli? Cui ipse uiuens potestatem cesseram, testamento aperte heredem designaueram, quod solet esse perniciosum regibus, ut aliqui se successurum nouerit. Quinquaginta in fructibus talenta concessi, trecenta Romam proficiscenti dedi, commendaui Caesari quasi solum filium, nihil mihi reseruaui quo deberem parricidam timere. Sed hoc eum magis ad parricidium armauit, quod se superiorem uideret. Quid tantum sceleris commiserunt fratres eius, quos ad mortem coegit? Quae istiusmodi aduersum illos indicia detecta, qualia istius deprehenduntur? Sed interrumpere atque obstrepere audet parricida et dolis temtat ueritatem inuoluere. Caueas, Vare, admoneo, caueas simulatas eius lacrimas et gemitus arte conpositos nec ullo expressos dolore. Hic est qui mihi pietatis affectum abstulit, cum adficto metu cauendum admoneret Alexandrum, cum illo mentes plurimorum conuenire adserens, non temere committendam uniuersis praesentiam meam. Simulabat se circumspectare omnia, usque ad lectum deducere, discutere atque examinare singulos. Hic erat somni dispensator minister securitatis, in quo ego solacium constituebam, atque eius officiis leuabam de interfectis dolorem. Arbitrabar quod et illos mihi redderet, maerorem auferret, pietatem obtenderet. Hic erat protector meus, cui credebam corporis senilis custodiam. Quomodo uiuam nescio, quomodo tantum insidiatorem euaserim, quibus me circumuenerat delinimentis, quibus fraudibus uinctum tenebat, ut soli huic me crederem quem solum caueri oportuit? Incredibile mihi est quod euasi, nec uiuere mihi uideor sed somnium mihi puto. Quis enim crederet aut illum tam ingratum futurum, cui in me potestatem omnem commiseram, aut me posse euadere si Antipater nollet? Tutiorem tamen gratia me factum putabam. Sed quae, malum, infelicitas mea, ut aduersum me eos faciat insurgere quos plus dilexerim! Deploro aerumnam domus meae, Vare, defleo solitudinem, ingemesco uim tanti doloris. Sed tamen tanta est acerbitas sceleris parricidalis, ut neminem mihi patiar euadere, quicumque sitierit sanguinem meum, etiamsi in omnes filios meos affectati parricidii indicia promantur.’ 

<hegesippus_pseudo. excid. hiero. 1.44.8> Cum haec diceret, indignatione pariter ac dolore intercepta uox est loquentis. Continuo Antipater eleuans caput — uelut ictus enim et saucius graui uulnere iacebat ante pedes patris — nec adsurgere existimans ait: ‘Tu quidem, pater, ut iratus accusas, sed mihi nulla est maior defensio quam testimonium accusationis tuae, quia semper custos fui tuae salutis. Defensionem igitur pro me uoto accusantis adhibuisti. Quomodo enim parricida ego quem ipse tuum protectorem fateris, aut quomodo circumspectus atque astutus quem commentatorem arguis parricidii, cum extremae insipientiae sit cogitasse quod et apud homines execrabile et apud deum inultum esse non possit? Vel fratrum exemplo doceri potui nullum tanti sceleris effugium fore, quod scelus istiusmodi nec latebram inueniat nec poenam euadat, quandoquidem et illi pro tanta in te maliuolentia poenas dederunt. At illos, ut dicis, inuidia quaedam inpulerit ad parricidium, quod me sibi praeferri uidebant, quibus materni generis nobilitas animos dabat, ut regnum quasi ex materna successione sibi debitum uindicarent et quasi a te ereptum reposcerent. Quid tale ego qui nesciui regnum nisi de te sperare, tuum iudicium quaerere, tibi soli placere? Quid autem erat quod me aduersus tuam salutem audere aliquid inpelleret? An regni cupido? Sed regnabam; an odii suspicio? Sed diligebar; an iniuriae dolor? Sed praeferebar. Si illos sola formido praelationis meae armauit ad parricidium, ego absoluor, quia nesciunt praelati parricidium cogitare sed odisse. Nisi forte aliquis ex te metus conpulit, uerum ego, ut mihi tua uox testis est, nihil sciebam nisi pro te timere. Quid enim mihi timerem qui minister eram tuae securitatis et dispensator quietis? An uero inopia pecuniae et egestas coegit, quae solet indigentibus suadere latrocinium? Sed dederas quod non solum in praesens sed etiam in omne tempus abundaret, et diuitem Romam miseras, ut regum reges pronuntiarent imperii apud se principatum esse, non diuitiarum. Denique Fabatum illum Romanae rei moderatorem et intimum Caesaris tibi cepi et a Sylleo ingenti ambitum pecunia ut te inpugnaret ita commutaui, ut fieret tuus defensor et sollicitatoris sui proditor. Per quem, pater, alium insidiatores tuae salutis detecti sunt? Quomodo igitur parricida ego qui custodem tui corporis Corinthum latentem deprehendi, insidiantem remoui, ad confessiones negantem deduxi? Potui parricidium non cogitare et parricidii fructum habere, si tacuissem. Sed mihi si bestiarum immanitas, si atrocium ferarum inesset furor, tamen tantis beneficiis tuis mansuescere potui, ut nullam opem nisi in tuae salutis subsidio constituerem, ut pro omnibus tibi uel solam caritatem referrem, te meo corpore protegerem, te intimis si fieri posset uisceribus concluderem. Praetuleras nobilioribus filiis materna stirpe minus nobilem, matrem quoque regni exulem in regnum uocaueras, nec iam successorem me imperii sed quasi consortem habebas. O miser ego cui tantum liberalitatibus tuis se bonorum effuderat, ut inuidias accenderet. O stultissimus ego, qui te, pater, reliqui, si datus est inuidiae locus et potestas insidiantibus. Namque dum ego pro tua salute diu demoror, meam prodidi, et tamen nihil habeo quod mihi adscribam. Tu me, pater, abire iussisti, tibi ego peregrinabar, pater, ne tuam senectutem Sylleus circumueniret, ne te uiuentem regno exueret, ne apud Caesarem tuam salutem adpeteret. Testis est mihi Roma pietatis, Caesar quoque praesul orbis terrarum et censor uniuersorum atque arbiter mei pectoris me amantem patris appellare solitus erat. Testificare, Caesar, quid ego de patre apud te loquebar, apud quem solum nocere potuissem, testificare, inquam, mihi, qui de aliis pronuntiaueras, nec dissimulandum parricidium sed inquirendum putasti. O si mihi adspiraret praesentia tua! Sed absens es et longe positus, et ego sine te a patre adiudicor. Abes tamen sed in litteris tuis praesens. Tua scripta offero, quae solent parricidae timere, tuam epistulam porto, quam solent promere qui cupiunt parricidium non latere. Suscipe, pater, litteras Caesaris, ipse te instruat qui dudum uindicauit; suscipe Caesaris scripta argumentis omnibus ualidiora. Quibus usus dudum ad ultionem, utere nunc ad salutem. Hos ego apices defero innocentiae meae testes, illa dextera te numquam fefellit, illa dextera Caesaris diadema tibi inposuit non ademit, illa mens Caesaris regnum tibi quod abieceras repraesentauit. Potuit me prius Caesar odisse, si fratrum similem deprehendisset, sed cognouit et pronuntiauit pietatis interpretem. Qui nisi Romae fuissem, Sylleus uicerat. Illi ego hodie adiudicor, illi poenas miser pendo. Memento, pater, quia non uoluntarius nauigaui. Videbam mihi iam parari foueam insidiatorum, malui tamen, pater, me potius quam te periclitari. Nec tamen exhorresco salutis periculum, sed apud te, pater, doleo me quasi tuum hostem periclitari. Periclitor tamen, si apud te et Caesaris testimonia periclitantur: his ergo utor indiciis meae defensionis. Caesarem ego non appello quasi audiendus sed inploro quasi absolutus. Quodsi iudicium exercendum aestimas, ecce me, pater: ad te ueni post Caesarem, ad te festinaui a Caesare. Vtinam quidem nusquam a te abissem! Sed tu me, pater, nesciens periculis obiecisti iubens pergere. Praesto sum, pater, nec perfunctorie de uilioribus testibus requirendam pro salute tua ueritatem aestimo. Non praeiudicent qui possunt timere tormenta, nec qui possunt contemnere. Omnis homo mendax, dicit Scriptura. Ego defero incorruptibilia elementorum testimonia. Venio ad te per maria et terras numquam aliquid passus. Parricida debui non euadere si reus essem. Absoluat me, pater, apud te caelum quod non fulminauit, mare quod non demersit, terra quae non absorbuit. Per haec ad te tutus uenio, pater, quae non solent euadere etiam qui non sunt parricidae. Dathan et Abyron hiatu suo uorauit terra, nec tamen genitalem adpetierant patrem. Abessalon fugientem arboris suae ramis terra suspendit, ne ad patrem perueniret, ad quem si peruenisset, euaderet. Ego ad te ueni et adhuc periclitor. Dauid parricidam suum quia seruare non potuit uindicauit, ego de inimicis et calumniatoribus uindicari non expeto, ut eos ad tormenta uocem. Lucrentur illi poenam calumniae. Vnum rogo, pater, ne alienis credas tormentis, de me ipso aduersum me require. Suspende reum tuum, in uiscera mea pergat interrogatio ueritatis, in corpus meum atque interiora penetralia descendant fidiculae quaestionum, profluat sanguis qui solet parricidium clamare, ferantur ignes in artus noxios. Quid dubitas, pater? Si parcis, innocentem pronuntias, si a cruciatu temperas, absoluis a crimine. Non est parricida, qui simplici morte dignus putatur. Aut si ut filio parcis, ex te genitis membris conpateris, non sunt membra tua quae sunt ministeria crudelitatis.’ Haec ubi locutus est, magno fletu et gemitu lamentabili finem dicendi fecit ululatuque maximo Varum et omnes ad miserationem inflexit. Solus Herodes nullis mouebatur lacrimis atque ipse a fletu temperabat intractabilis ad ueniam, quaestioni imminens, uindictam expetens.   

<hegesippus_pseudo. excid. hiero. 1.45.1> Successit orationi Antipatri Nicholaus regis mandato, qui astute eius responderet uersutiis et inflexos a miseratione abduceret referendo in Antipatrum fraternae inuidiam necis, allegando quod si quos moueret misericordia, illorum misereri deceret, qui eius peremti fraudibus ultionem requirerent, si unum absoluerent, omnis domus regia in periculum deduceretur, germani, adfines, parentes, ipse rex, cuius saluti non pepercisset. Itaque conuersus ad oratorum uersutias uelut epilogo quodam excitabat ab inferis peremtorum animas, qui miserabili questu replerent subsellia, insontes se oppetisse subornatis grauatos testibus, conpositis epistulis, fraudulentis sermonibus. Circumuentum patrem credidisse filio, quem non putaret de fratribus posse mentiri. Offerre nunc eum supplicia sua, qui fratrum tormentis non credidisset, quos onustos uinculis obligauerit, ne cognitioni interessent. In absentes latam sententiam; cum longe positi essent, necatos, ne eorum pater misereretur. Nullum itaque reliquum futurum, si iste euaderet doctus uenena parricidalia suorum uisceribus infundere, mutare mentes hominum, qui etiam Feroram semper amantissimum fratris Herodis in necem eius parricidio funesto exsuscitauit. 

<hegesippus_pseudo. excid. hiero. 1.45.2> Ad haec cum plurima alia excitandae commotionis gratia Nicholaus addidisset, ubi sermonem absoluit, interrogatus a Varo est Antipater, si respondere uellet. Nihil aliud rettulit, nisi: ‘Deus mihi testis est quia nihil laesi.’ Tum Varus uenenum proferri atque id dari iussit uni de his qui iam rei mortis essent adiudicati, quo epoto statim mortuus est. De quo relatum ad Caesarem est et in uincula Antipater imperio patris ducitur. 

<hegesippus_pseudo. excid. hiero. 1.45.3> Nec tamen ab insidiis uacuus erat. Nam tum maxime Salomes periculum dolis temtabat directis epistulis, quas Salomes nomine Antipater conposuerat, plenis in regem contumeliarum atque ad Acmen ancillam Iuliae, quae uxor Caesari erat, per Antifili seruulum perferri iusserat, quas Acme sibi redditas regi transmitteret. Ac paene in mulieris perniciem fraus conualuerat, ni reperta esset epistula Acmes ad Antipatrum, quae dolum prodidit, scripta in hunc modum: ‘Sicut uoluisti, patri tuo scripsi et epistulas illas direxi, nec dubito regem in periculum sororis insurrecturum. 

<hegesippus_pseudo. excid. hiero. 1.45.4> Tu uicem restitue optato effectu potitus.’ His litteris deprehensis rex in suspicionem deductus, quod etiam Alexander pari arte conpositis a fratre esset adpetitus epistulis, et nimia commotione exasperatus aegritudinem grauem contraxit. Quo se uidens urgueri periculo Antipan unum ex filiis heredem imperii testamento scripsit praelatum Archelao et Philippo senioribus liberis, quoniam ipsos quoque Antipater dolis atque fallaciis suspectos patri fecerat. Caesari legauit M talenta donis muneribusque additis, in uxorem et filios, libertos atque amicos quingenta contulit. Nec Salomen sororem munerum suorum expertem reliquit. 

<hegesippus_pseudo. excid. hiero. 1.45.5> Procedebat in deterius aegritudo atque accessu temporis asperabatur, quam inbecilla senectus suis incommoditatibus acerbabat cotidie, siquidem non minus LXX grauatum annis corpus, crebro quoque maerore animi adflictum gerebat tot parricidiis conuulneratus, quae aut deprehendisse in filiis extremae miseriae erat aut intulisse. Immedicabilis tamen aegritudinis feruor, quod superstes Antipater metuebatur. 

<hegesippus_pseudo. excid. hiero. 1.45.6> Contemtus quoque in dies uilior, quod imagines Caesaris atque animalium similitudines contra legem templo adpositae detrahebantur, auctoribus maxime Iuda atque Matthia iuuentutis doctoribus, qui conspirantibus sibi uenisse tempus aiebant, quo uiolatae legis iniuria uindicaretur. Dare poenas sacrilegum, qui putaret fas esse quicquid potestati liceret, nec religione inclinatum sed elatum superbia in penetralibus templi faciendi quod uellet libidinem pro iure exercuisse. Et quamquam uis diuina ultionem adceleraret, tamen pulchrum uideri si etiam templo sacrati libertatem suam in defendendis paterni ritus obseruationibus adprobarent. Nec periculi metu quemquam reuocari oportere, cum etiam mori pro lege patria insigne inmortalitatis sit. 

<hegesippus_pseudo. excid. hiero. 1.45.7> Primique adorsi auream aquilam supra fastigium portae adfixam detrahere, conprehensi atque ad regem perducti cum interrogarentur, cui oboedire cupientes tantum facinus adorsi forent, responderunt: ‘Legi paternae.’ Et iterum quaerenti quo freti laetiores adessent, cum ad mortis uocarentur periculum, rettulerunt, pietatis et deuotionis praemiis, quorum remuneratio pro ritu patrio mortem expetentibus persolueretur. 

<hegesippus_pseudo. excid. hiero. 1.45.8> Nec diutius ferre potuit responsionis constantiam, sed indignatione super aegritudinem factus, ut infirmitatem uinceret, in conuentum populi processit. Ibique tamquam sacrilegii reos ad plebem referens accusare coepit, quod maiora de factis talibus suspectarentur. Quae etiamsi non probarentur, tamen cuncti sibi quisque metuentes auctorum qui conprehensi forent luenda supplicio deprecabantur, nec pergendum in ceteros, ne quaestio plures atque alienos et innoxios perturbaret. Rogatus itaque in praesentes sententiam tulit ut uiui exurerentur. 

<hegesippus_pseudo. excid. hiero. 1.45.9> Vnde incommoditas aucta et grauioris aegritudinis uis diuersis totum corpus eius passionibus depascebatur. Febris erat uehemens, prurigo intolerabilis, continui ac sine ulla intermissione interiorum dolores uiscerum, colo medius uexabatur, hydrope grauabantur uestigia, abscondita corporis scatebant uermibus, spasmi totius corporis, anhelitus grauis et suspiritus perniciosi cuiuis indicio erant, quod iniusti parricidii et sacrilegae damnationis poenas reposceretur. Non cedebat tamen animo et uiuendi cupiditate passionibus reluctabatur. Petitae trans Iordanen Callirrhoes aquae calidae nihil profuerant. Asphaltius lacus plerisque medicabilis sine ullo profectu aegrum tenebat. Vbi dum oleo plurimo foueretur, laxato resolutus corpore morientium specie oculos inuertit, et uox defecerat nec sensus manebat, sed excitatus strepitu conclamantium resumsit. 

<hegesippus_pseudo. excid. hiero. 1.45.10> Et ad sua regredi cupiens ubi ad regionem loci qui appellabatur Hiericho aduenit, atro felle exagitatus et ipsi quodammodo morti minitans immane facinus excogitauit, quo uelut inferiae sibi populi mitterentur. namque ex omni Iudaea congregari iamdudum praecipiens quosque nobiliores, ut ex singulis uicis in unum conuenirent, ubi imperio obtemperatum, claudi eos intra hippodromum iussit et accersita Salome atque eius Alexa uiro legatum sanguinis mandauit, asserens laetitiae populis gentis Iudaeae suam mortem futuram et ideo commentum se, quo praeclarissime suum epitafium celebraretur; deposcere a suis, ut cum ultimum exhalasset spiritum, statim eos omnes qui clausi tenebantur necari iuberent. Ita neminem futurum in uniuersa Iudaea atque omni domo, cui mors eius esset inlacrimabilis, cum uniuersis domestici luctus hereditatem dereliquisset, qui dum suorum deplorant necem iusta regi uiderentur persoluere, atque ita publicorum laetitia uotorum domesticis doloribus inpediretur. Ac ne forte scelesta imperia mandata exsecutio destitueret, quinquagenas dragmas iussit militibus dari, ut tali sceleris inposita mercede ferale ministerium milites non recusarent, conpensaturi exsecutionis horrorem remunerationis emolumento. 

<hegesippus_pseudo. excid. hiero. 1.45.11> Cedebat prope iam tantae incommoditatis suppliciis, sed expetebat funestae responsa legationis, quae rettulit de Acme supplicium sumtum ad Herodis querellam, Antipatrum quoque conuictum parricidii morti adiudicatum, tamen si pulso patria, regno pater fugae potestatem tribuere uellet, Caesar iuberet sententiam sceleri ferens, consilium pietati relinquens. Soluerat natura parricidii necessitatem. Nam recreatus paulisper permissa sibi utendi ut uellet potestate, dum de genere necis tractat, distentus doloribus propriae diem mortis praeuenire desiderauerat. Poposcit itaque malum pariterque gladium, ut eo pomum solitus incidere refectionis aliquid assumeret, et paulisper se attollens cubituque adnixus leuauit dexteram cupiens sese ferire, sed occurri Achiabus et inpediuit ictum, luctuque tota concrepuit domus, ut obisse Herodes foris aestimaretur. Exultauit Antipater ad sonum planctus et a custodibus postulauit ut uinculis resolueretur. Sed praepositus ei muneri non solum abnuit quod rogabatur, sed etiam regi adnuntiauit. Exclamans ille insultari sibi adhuc uiuenti percussores direxit qui Antipatrum interficerent, caesumque in Hyrcania sepeliri iussit. Atque iterum mutauit testamentum regemque Archelaum instituit seniorem ex fratribus, Antipan tetrarcham reliquit. 

<hegesippus_pseudo. excid. hiero. 1.45.12> V itaque diebus Antipatro superstes defecit, XXXVII annis, ex quo a Romanis imperitare iussus est, regno potitus; ex quo autem Antigonum sustulit regni aemulum, annos XXXIIII in imperio exegit, utinam tam domestico usu quam publicis laetus successibus. Namque ita foris secundae ei res adspirauerunt, ut priuatus in regnum adscisceretur, eoque permulta usus annorum curricula, quod difficile, saluo potestatis usu decederet relinquens liberis imperii successionem, quam ipse a suis non acceperat, sed intra domum infelicissimus, quam acerbo suorum sanguine et luctu repleuit. Nec tamen exsecutionem inuenit ultimae crudelitatis, hoc uno Salome obliterante criminum suorum ludibria superiora, quod eos quos percuti rex iusserat omnes dimisit, dicens regem praecepti feralis postea paenituisse reuocatisque mandatis superioribus praecepisse ut ad sua omnes dimitterentur.   

<hegesippus_pseudo. excid. hiero. 1.46.1> Deinde postea facta in amphitheatro militum et reliqui populi congregatione de obitu regis indicium factum. Processit Ptolomaeus, qui regis amicitiae inter fidissimos quosque usque in extremum adhaeserat, et anulum deferens, quem defuncti digito detraxit, conlaudat regem et populum admonet tranquillitatis. Aperitque epistulam, qua precatus fidelissimos sibi milites hortabatur, ut successori suo beniuolentiam exhiberent et gratiam. Apertis etiam tabulis testamenti recitatur Philippus Trachonitidis regionis et finitimorum locorum heres nuncupatus, tetrarches Antipas, rex Archelaus, ita tamen ut ad Caesarem deferri anulum suum atque ei arbitrium et firmamentum omnium dispositionum suarum reseruaretur, ac tunc demum ratum esset testamentum suum si Caesar probasset. Reliqua secundum priora sua testamenta custodiri praecepit. 

<hegesippus_pseudo. excid. hiero. 1.46.2> Continuo adclamatio facta militum Archelao plaudentium, circumuallatur ilico stipatorum ambitu, promittunt beniuolentiam, spondent fidem. Post haec conpetenter atque magnifice funus curatum omni ambitu regalium diuitiarum praemisso ac pompae funebris celebritate. Lectus erat auro totus et gemmis insignitus, stratum refulgens murice, corpus adopertum purpurea diploide, quam internectebat fibula lapidibus pretiosis coruscans, diadema adhaerebat uertici supraque corona aurea, sceptrum in dextera, ut uiuentem putares. Praeibat agmen Thracium Germanique et Galli stipatores regii militarem seruabant ordinem. Pari modo succincti armis ac si in bellum prodirent, sed ora maesti et dolentibus similes prosequebantur. Reliqua manus praegrediebatur ornatu solito et cultu adsueto comitantibus pariter ducibus et centurionibus. L etiam seruorum et libertorum regiae domus aspergebantur aromata, ut suaui odore tota fragraret uia. Lectum filii regis et propinquorum uis maxima circumfundebantur. Sepultus est in Herodio ut ipse mandauit, quod aberat CC stadiis ab eo loco, in quo finem uitae inuenit, magno obsequio per tantum spatii deductus uniuersorum sed non omnium pari affectu. Metus enim officium non uotum extorserat, dolor intra se saltem liberam habebat sententiam. Hunc finem habuit Herodes.

