<hegesippus_pseudo. excid. hiero. 5.1.1> Anno primo delati imperii Vespasiano bellis asperis Iudaea et seditionibus domesticis lacerabatur, nec per hiemem indutias malorum egerat, quando solent bellorum saeua requiescere. 

<hegesippus_pseudo. excid. hiero. 5.1.2> Quin etiam tertius ei tyrannus Eleazarus accesserat quasi emendaturus uitia superiorum, qui coniurantibus secum Iude et Ezeronis Simone et Ezechia non ignobili iuuene, quos plurimi alii comitabantur, et occupatis templi interioribus et circuitu omni supra fores in uestibuli ipsius fronte arma constituere. Iohannes tamen conspirantium numero praestabat et factionis multitudine, sed loco inferior, quamuis nequaquam feriaretur sed repugnaret superioribus, grauabatur tamen quod supra uerticem hostes haberet. 

<hegesippus_pseudo. excid. hiero. 5.1.3> Simon uero, quem sibi tyrannum populus introduxerat, superiora urbis tenebat, inferiora quoque populo ipsius replebantur. Trino proelio laborabat intra se ciuitas, nulla intermissio nulla requies nullae indutiae, momentis omnibus dimicabatur. Multi ruebant, innumeri iugulabantur, manabat sanguis, foedabat uniuersa, ipsa replebat templi limina, passim ruebant cadauera, sagittis alii alii missilibus feriebantur. Inter tres medius erat Iohannes inferior Eleazaro, superior Simone; quo superabatur ab Eleazaro, eo ipse superabat Simonem: medius enim inter utrumque eum locum tenebat, ut quo plus grauaretur ab altero et ipse plus alteri noceret. Instructior tamen ceteris subsidiis machinarum et genere telorum bellum aequabat, ita tamen ut praeter eos qui bellum mouerent plerique etiam sacerdotum interficerentur atque inter ipsas quas mactauerant hostias immolarentur. Quamuis enim frequens super uniuersos rueret telorum seges et ubique feruerent proelia, tamen sacerdotes sacrificandi ministerium sollemniter obibant nec feriabantur a commisso sibi munere. Et quo in interioribus erant templi, eo grauius perimebantur, quia tormento acta uehementiores ictus habebant. Plerique etiam qui de ultimo orbe precatum uenerant sperantes remedia salutis, quo magis templo inhaeserant, eo maioribus periculis inuoluebantur. Cerneres externos cum ciuibus, sacerdotes simul et profanos iacere, graues cum turpibus, luxuriosos cum abstinentibus, confusoque omnium promisce sanguine et quasi profluvio decurrente interiores ipsos stagnare templi recessus, in circuitu omni cruorem tumescere, ut plerique dum se inuicem propugnatores partium petunt, lubrico offensi quasi satiaturi furorem in sanguinem demergerentur. Nec sic uel periculis territi absistebant tamen proelio tyrannorum satellites, et quo maius periculum eo amplius desaeuiebat tempestas furoris. Si his grauius incubuerat exitium, alii quasi ad uictoriam uehementius innitebantur ut turbatos delerent. 

<hegesippus_pseudo. excid. hiero. 5.1.4> Et Eleazaro quidem uel Simoni cedendi potestas erat, ut quasi quibusdam uel horarum separarentur indutiis. Iohannes tamen semper in procinctu, momentis omnibus in certamine. Si superiores quieuerant, urguebant inferiores ex parte Simonis, si hos proturbauerat, Eleazarus infestabat. Nec ipse tamen illos quietos esse patiebatur. Vbi alios depulerat, in alios prosiliebat, peruigil in certamine et ipsa inpiger crudelitate. Vbi parcebant telis, ignes iaculabantur, qui adprehensis tectorum fastigiis depascebantur domus quae refertae frugibus ceterisque subsidiis alimentorum ad belli tolerantiam prolixioris pariter exurebantur maioraque pabula incendio dabant. Ruebant ambusta materiarum, deuoluebantur sublimium aedificiorum culmina. 

<hegesippus_pseudo. excid. hiero. 5.1.5> Ita sanguine incendio ruina fame totius urbis nerui succidebantur. Nullus locus periculo uacabat, nullum consilio tempus reperiebatur, nulla spes conuersionis, nulla refugiendi copia erat. Maesta omnia, plena horroris, plena immanitatis, ubique luctus, pauor, ubique clamor mulierum, heiulatus senum, morientium gemitus, uiuentium desperatio, ut miserabiles eos diceres qui remanserant, beatos qui obierant.   

<hegesippus_pseudo. excid. hiero. 5.2.1> Quomodo decepta es, ciuitas, populis tuis, quibus quondam uidebaris beata, quomodo expugnata es tuis armis atque in te conuersae sunt manus tuae, quae solebas sine armis uincere sine ullo proelio hostem ferire, cum pro te angeli dimicarent et militarent tibi fluctus maris, terrae hiatus, caeli fragores? Exsurge nunc, Moyses, et uide gentem tuam et hereditatem populi tibi crediti perire manibus suis. Aspice populum illum dei, cui peruium gradienti mare patebat, cui esurienti escas caelum subministrabat, sine mari clausum, sine Pharaone obsessum, sine terrarum sterilitate ieiunum. Exsurge, Aaron, qui aliquando, cum propter offensam dei omnipotentis mors plurimos populi depasceretur, stetisti inter uiuentes ac mortuos, et mors stetit atque obiectu corporis tui haesit lues nec transire potuit ad contagionem uiuentium. Suscitare et tu, Iesu Naue, qui muros inexpugnabiles Hiericho sacerdotibus tuba canentibus conplanasti, et uide populum, cui exteros subiecisti, nunc eundem subiectum opprimi. Suscitare, Dauid, exasperantem spiritum citharae suauitate solitus excludere, et uide quemadmodum dominetur furor atque omnem suauitatem psalmorum tuorum ex perditorum sensibus aboleuerit, et unusquisque de principibus populum uniuersum ad mortem offerat, ut libertatem extorqueat, pro quo ipsum te morti offerebas. Suscitare, Helisee, qui hostem introduxisti in Samariam et amicum fecisti. Per te in castris Syriae quadrigarum increpuit fragor et uox equitum et uox uirtutis, fugit hostis, euasit obsidionem Iudaeus. Vbi nunc ista merita, ubi nunc istae operationes sanctorum? Nec mirum si amiserunt prophetarum opera, quia negauerunt prophetarum arbitrum. Ideoque in te, Iudaea, arma tua uertuntur, orationes tuae nihil tibi prosunt, quia fides tua nihil operatur; ideo aduersum te factus est populus tuus, quia in te conuersa est perfidia tua. Quod remedium quaeritur, ubi auctor remedii non reconciliatur? Quid putabas futurum, cum tuis manibus salutare tuum crucifigeres, cum tuis manibus uitam tuam extingueres, cum tuis uocibus aduocatum tuum exterminares, tuis infestationibus auxiliatorem tuum interficeres, nisi ut in te quoque tuas iniceres manus? Habes quod petisti, eripuisti tibi praesulem pacis, petisti necari uitae arbitrum, concedi tibi Barabban, qui propter seditionem factam in ciuitate et homicidium missus fuerat in carcerem. Ideo salus abs te abscessit, pax abiit, quies destitit, data est tibi seditio, datum excidium. Agnosce tibi hodie Barabban uiuere, Iesum mortuum. Ideo in te regnat seditio, pax sepulta est, ut crudelius a tuis pereas quam si ab alienis perires. Quid tantum tibi, miserabilis ciuitas, Romanus suis armis, quantum populus tuus malorum inuexit? Vt Romanis pugnares, tui fecerunt. Pacem uolebant Romani, tu bellum indixisti. Quid causae erat ut fortiores lacesseres? Durum sane quod contra legem sacram templum gentilis intrauit, sed iam non erat dei templum. Non eras dei ciuitas, nec esse poteras, quia eras mortuorum sepulchrum et praesertim tuorum quos ipsa occideras, non quos ab hoste amiseras. Quomodo enim poteras uitae esse domicilium, quae eras mortis habitaculum, deuorsorium scelerum, latronum speleum? Iacuerunt in te Ananus et Iesus insepulti sacerdotum principes, et illi dudum sacerdotalibus amicti stolis, qui uenerationi etiam exteris fuerant, deformi iacuerunt cadauere, escae uolatilium et deuoratio canum, membra laceri et tota dispersi urbe, ut deplorare ueteris sanctitatis species uideretur tantam sacri nominis contumeliam et speciosi quondam muneris deformitatem. Sed ipsa tibi huius indignitatis exordium fecisti, quae in medio sinu tuo occidebas prophetas, quae lapidabas sanctos domini. Ante templum Zacharias iacuit exanimis, iacuit inhumatus. Hic ergo sanguis illum lauat. Quae causa autem mortis Anano nisi quod increpauit populum tuum, quia non insurgeret pro templi defensione, quia expostulabat libertatem proditam, uirtutem desertam, calcatas ueterum sacrorum reliquias, commaculata altaria? Relinquendum adserebat populum, usu simulacrorum insensibilium et statuarum de marmore nihil iam sentientem. Muta enim animalia referre solent uel uindictae uicissitudinem, sentire iniuriam, incitari aculeo, declinare uerbera. Qui ergo nec excitatur nec declinare nouit quod noceat, similis est non sentientibus. Et reuera ubi est illa libertas tua, cuius studio quondam non Aegyptiis, non Palestinis, non Assyriis, postea non Medis cedendum aestimauisti? Vbi est illa Macchabaeorum fides, quae quondam in paucis fudit Babylonios, Persas fugauit, Demetrium perculit, ad postremum in paruulis et mulieribus Antiochi arma gladios incendiaque superauit et pro obseruatione patria mori maluit quam regis imperiis obtemperare? Vbi est illa deuotio patrum pulcherrima passionum omnium, qua se non pro liberis, non pro coniugibus magis quam pro templo dei morti offerebant? Ante et uirga sacerdotalis floruit recisa de siluestri radice, nunc et fides aret et sepulta est pietas et abiit omnis uirtutis aemulatio. Nec mirum si populus, qui a deo recessit et improbum contradictionis spiritum sequitur, in se ipsum diuisus est. Quomodo enim pacem suam tenere poterat qui pacem dei repudiauit? Pax dei Christus est qui fecit utraque unum. Merito ergo ex uno populo plures aduersum se facti sunt, quia noluerunt sequi diuisa consociantem Iesum, sed secuti sunt coniuncta diuidentem furoris spiritum. Soluebas igitur, Hierusalem, mercedem perfidiae tuae, cum ipsa tuis manibus destrueres munimina tua, cum tuis mucronibus foderes uiscera tua, ita ut hostis misereretur, ut ille parceret tu saeuires. Videbat enim quod deus aduersum te pugnaret et Romanorum fungeretur partibus, ut ipsa tibi inferres uoluntariam proditionem. Et ideo spectatores malebant esse Romani quam percussores, ne furentibus tuis inter se uisceribus manum admouere contagionis magis quam fortitudinis aestimaretur. Ad haec nefandae caedis supplicia accedebat impiae immanitas crudelitatis, ut sepulturam omnibus, qui uel in templo necati fuerant uel circa urbis plateas, negarent. Nec humare cuiquam uacabat dum bello inter se occuparentur feriendique magis quam humandi cura uniuersos tenebat. Ita quodam furore occiderant pietatis officia, crudescebant impietatis ministeria, nihilque magis in tantis calamitatibus perierat quam misericordia, quae sola solet ableuare miserias, solari aerumnas. Namque et hi qui amiserant suos non audebant humare propter formidinem, cum grauis terror ingrueret a diuersae factionis principibus, et hi qui necauerant alienos cauebant ne quis illos praeriperet ad sepulturam. Itaque necesse erat omnes timere ne quod alteri donare uellent, id sibi sumerent, uel quod peius est quem parauerant alii usum sepulchri, eum ipsi non impetrarent. In templo igitur ipso pro unguentis bene olentibus, pro thymiamateriis bene spirantibus, pro diuersorum florum odoribus grauis erat insepultorum cadauerum faetor, quos pluuia dissoluerat, quos flamma ambusserat, quos sol calefecerat. Omnes artus caesorum ciuium dirum odorem faetebant. Hinc resolutorum putredo uiscerum, inde exustorum nidor sensus omnes atque ora complebant uiuentium, ut ipsi non multo post grauiore morbo consumerentur ac se superstites ingemescerent, quo duriore poena perirent, eoque seruatos ut uiderent cum patria simul solui etiam leges naturae, negari ius uiuentibus, pacem ciuibus, sepulturam defunctis, humana pariter atque diuina maculari ac pollui, permixta omnia, criminosam esse misericordiam, religionis loco haberi crudelitatem. Castrum in templo, bellum in limine, funus in altaribus, ea se spectare oculis quae prophetis denuntiantibus non credidissent futura. Nonne de ipsis dixerat Dauid: polluerunt templum sanctum tuum, posuerunt mortalia seruorum tuorum escas uolatilibus caeli, effuderunt sanguinem eorum uelut aquam in circuitu Hierusalem et non erat qui sepeliret? Simul enim tunc et gentes uenerunt in hereditatem dei, qui auferrent omnia, et templum pollutum est suorum funeribus et insepulta iacuerunt cadauera interfectorum ad escam auium, bestiarum uoracitatem: effusus sanguis ut stagnaret in templo, deesset qui sepeliret, quia a uiuentibus in mortuos, a mortuis in eos qui adhuc uiuerent furor transferebatur. Volebat aliquis defunctum humare, ipse extinguebatur, et qui defunctum occiderat in sepultorem transferebat iracundiam, ut illi sepulturam negaret hunc extinguebat. Rursus qui sepultorem occiderat maiorem crudelitatem circa defunctum exercebat, ut nihil iam debentem odio, non sentientem supplicia spoliaret supremo naturae debito. Quid illis aliud accidere poterat, qui diuina non recipiebant oracula? Inridebant prophetarum adnuntiationes, fas omne calcabant, non credebant futura, quae ut fierent ipsi adcelerauerunt. Erat enim sermo uetus et frequens tunc perituram urbem Hierusalem et sancta eius exurenda, cum seditio belli legem incesseret et domesticae manus templum dei contaminarent. Ne hoc quidem intellexerunt; quotiens enim excisa domus dei, quotiens seditio, quotiens obsidio, quotiens bellum! Numquam illa urbs periit, nisi quando uere templum dei domesticis manibus crucifixerunt. Et quod illud templum, audiant: soluite hoc templum et in triduo resuscitabo illud. Quid enim aliud nisi sacrilegium fuit, cum impias manus extenderent in auctorem salutis, cum lapidarent, cum uerberarent, cum corriperent, cum occiderent? Tunc uere sancta eorum absumsit ignis diuinus. Nam et exusta a Babyloniis reparata postea, destructa a Pompeio reformata iterum, sed penitus exusta, ubi Iesus uenit, et spiritus diuini calore resoluta uanuerunt. 

<hegesippus_pseudo. excid. hiero. 5.2.2> Oportuit uberiore quadam deploratione praeire nos funus quoddam paternae sollemnitatis, et uelut quasdam exequias prosequi ac soluere iusta maiorum institutis. Sed ueniamus ad exordia obsidionis Hierusalem.   

<hegesippus_pseudo. excid. hiero. 5.3.1> Reuerterat in Iudaeam Titus et paucis diebus interpositis, ut replerentur ordines militarium numerorum, de quibus lecta manus missa fuerat in Italiam, bellum adolebat festinans comitari patrem, ne in pericula solum dimitteret aduersus Vitelliana arma proeliaturum. Mouit itaque iter magno decore exercitus sollicito ubique et parato agmine, suspectus insidias, quia uirtute se superiorem uidebat. Venit per Samariae loca. Suscepit eum Gofna, quae ad Romanos iam dudum concesserat. Ventum in Aulonam, unde aberat Hierosolyma stadiis triginta nihil amplius. Inde adsumtis equitibus numero sescentis perrexit equitatum ante urbem, exploratum quoque loci situm, munimentorum qualitatem, murorum altitudinem, studia plebis, quae ferebatur latronum armis premi et factionum stipamine circumueniri, ut inuita adquiesceret obsidioni, quo minus uoluntatem suam erga Romanos proderet si libertas daretur. Speciose igitur cum paucis equitabat in aggere publico qui ad muros urbis dirigebatur, nec quisquam est uisus progredi. 

<hegesippus_pseudo. excid. hiero. 5.3.2> Verum ubi ad obeundum murorum circuitum flexit equum in latus, cum cetera turma sequeretur ducem, erupere subito plerique de loco qui appellabatur contra Helenae sepulchrum et exilientes occupauerunt iter, ut intercluderent maiorem equitum partem quae Titum sequebatur. Ipse cum paucis praeterierat consulto insidiantium, ut destitutus a ceteris facilius opprimeretur, quia neque ad suos regredi facile erat propter insertam hostium multitudinem, neque progredi ulterius fossa aut uallum sinebant ceteraque locorum impedimenta quibus anceps periculum inferebatur.   

<hegesippus_pseudo. excid. hiero. 5.4.1> Videns itaque in uirtute sola positum sibi remedium salutis, nec aliter nisi ferro iter aperiendum — iam enim alii reflexis equis discesserant, dum et ipsi imperatoris filium secuturum sperarent — conuertit equum; hortatus clamore ceteros ut sequerentur, supra hostem inruit. Inpossibile hoc uideretur quomodo potuerit euadere, nisi notum esset in bello plurimum audaciam posse quae uel sola sibi murus est, deinde quia aliis pone sequentibus uile uulgus sibi magis in periculo consulendum putabat quam hostem persequendum, ac si qui manum extenderat ut equum teneret, feriebatur. Denique duo tantum ex Titi sociis interfecti, cum reliquis imperatoris filius ad suos reuertit. Neque sane dubitandum uidetur, quod intecto capite nudus cetera, utpote qui in excursu processerat non ad bellum paratus, nec galeam neque loricam induerat, eo nihil exceperit uulneris, cum maxime in ipsum tela iacerentur, quod ad excidium urbis illius uir tantus reseruaretur. Est est profecto cor regis in manu dei. 

<hegesippus_pseudo. excid. hiero. 5.4.2> Itaque ne cresceret audacia Iudaeis euentu fraudis et doli profectu, ad urbem cum exercitu post noctem redit et de specula quadam, unde ciuitas prospectaretur et templi magnitudo amplissima, demonstrat suis cum qua urbe sibi bellum foret, inpigros et cautiores esse oportere quod innumerabilis sibi populus expugnandus foret et fraudi paratus. Ordinat qui muris ordines adpropinquarent; quos adhuc fessos nocturno itinere cognouerat, quasi succenturiatos eminus locat. Paulatim proceditur. 

<hegesippus_pseudo. excid. hiero. 5.4.3> Vbi uentum ad montem Oliueti, uallis sub ipso media iter atque urbem interiacebat cui nomen Cedron, ubi constitutum exercitum de muris aspicientes, nam sex stadiis aberat, seditionis ad tempus studia deposuere et externis hostibus aduenientibus domestico foedere sequestrata ciuilium bellorum certamina. Plerumque enim etiam acerba odia metus conprimit. Denique cohortati sese inuicem factionum uiri, ut in unum conspirantibus studiis patriam defensarent, ne eorum discordia incruentam Romanis uictoriam daret, freti numero hostem subito adoriundum putauerunt, et inprouisa eruptione primos turbauere. Sed ubi se Romani ipso usu ueteri et diuersorum generum proeliis exercitati confirmauere animis, ordine suo nixi caedere incursantes coeperunt, scutis repellere, proturbare iactu telorum, hautquaquam tamen sine communi exitio. Et prope iam incubuerant Iudaei et nutabat acies Romana, nisi cognitis rebus aduenisset Titus et occurrens aduersariis confirmans suos reparasset proelium erexisset animos militum increpans Romanas acies confusae multitudini non sine maximae ignauiae probro uictoriam cedere. Repulsisque Iudaeis, qui etiam ualle diuisos insectabantur, ad suos se uictor recepit, securusque suffragii, quod loci superioris aduersum inferiores, si temtarent congredi, subsidia dabant, ad aliam partem se Romani exercitus conuertit. 

<hegesippus_pseudo. excid. hiero. 5.4.4> Discedente Caesare infundunt se de muris Iudaei et ingenti agmine supra hostem inruunt, ita ut innumerae concursu multitudinis milites fugerent ac sese ad montium conferrent superiora; nudato latere etiam ceteri qui proelium mallent, fugere. Interea Caesar in medio situs, orantibus plerisque, ne se periculis daret atque exercitu disperso summam periculi solus subiret, cum dominus esset orbis terrarum — non enim ut ante uice militis pugnaret sed imperatoris, in cuius periculo pernicies esset uniuersorum — non adquieuit sed militiae decus praeponens saluti, apud quem gloriosa mors uitae opprobrio praeponderaret, aduersum pectus hostibus refert territisque quos aduersum ierat in alios sese retorquet. Sola enim specie sui et nimis notae atque alacris fortitudinis gloria proturbabat hostem. Cedebant itaque quos accesserat, sed ex aliis partibus Iudaei magis magisque infundebantur. Ac paene concluserant Titum, nisi quia plerique militum uidentes in medio belli uersari Caesarem conclamauerunt ceteris significantes imperatoris filium periculis non relinquendum. Sic uniuersos reuocauit pudor atque armauit metus, ne deserti Caesaris ignominia inurerentur. Conuersique in Iudaeos nisu omni ac uirtute inconditam multitudinem in uallem urguebant, nec difficile fuit ascendentes relabi. Sic Titus fugientem numerum militarem bis reuocauit a fuga periculoque pariter exuit et opprobrio, uirtute pari usus et ad postremum pudore, qui dum ignauiam declinat, uirtutem inuexit, primum ne Caesar relinqueretur, post etiam ut hostis repelleretur.   

<hegesippus_pseudo. excid. hiero. 5.5.1> Vbi forense proelium paulisper quieuit, internum successit. Namque paschalis interuentu celebritatis subornatis plerisque Iohannes, ut quasi obseruationis gratia templum adirent, et tamquam sociis data ingrediendi copia, dolum parauit. Ingressi enim specie ciuili sed interius armati reiectis exuuiis gladios adtollunt loricato pectore et proeliari accincti munimine. Quo terrore perculsi qui intra templum inermes celebritati uacabant exsilierunt templumque uacuum dereliquere. Eos illis secutis et quos potuerunt comprehendere iugulantibus, alios ultra templi circuitum persequentibus, inrumpendi Iohanni sociisque eius occasio data. 

<hegesippus_pseudo. excid. hiero. 5.5.2> Caesi illic multi mortales, ita ut etiam qui non restiterant adfictis causis aliquibus iugularentur, nec tranquillitas quietis proderat nec silentium tacitis nec cedentibus patientia. Comprehensisque interioribus templi etiam Simoni inequitabat Iohannes, in secundarium locum Eleazaro ceterisque principibus factionis tertiae sibi subrogatis.   

<hegesippus_pseudo. excid. hiero. 5.6.1> Tertio quoque Titus progreditur in hostem atque exercitum producit. Adueniensque offendit stipatam Iudaeorum ante urbem multitudinem specie uolentium se Romanis tradere sed quasi reformidantium. Suspectus dolum et maxime quoniam proxime conspiratos inter se et pertinaces uiderat non arbitratus credibile subito mutatos, admonuit milites fraudem cauendam nec temere nisi secundum praeceptum suum conferto agmine muris adpropinquandum, ne a tergo illi qui urbem egressi fuerant circumfunderentur. Subito de ciuitate increpuit sonus et quaedam seditio clementer resultauit aliorum egressionem uoluntariam simulantium, aliorum etiam resistentium, quod illi aperiri portas sibi poscerent, hi clausas seruari iuberent, alii pacem alii bellum optarent. 

<hegesippus_pseudo. excid. hiero. 5.6.2> Militum uulgus ad subueniendum his, qui subueniri sibi de muris postulauissent, proripit sese. Egrediuntur plerique praescriptum sine ordine sine ullo modo tamquam occursuri aduenientibus atque auxilium laturi, ut propiore remedio pluribus erumpendi confidentia tribueretur uel resistentibus metus, aut inter reluctantes erumpendi sibi copia. Quibus se a tergo circumfundere coeperunt qui foris stabant, urguere circumuentos. Illi quasi ad murum confugere nihil suspectantes ab his qui pacem praetenderent. Inde quoque saxa et tela deici et subito ficta pacis uersa in proelium. Vnde conciti in hostes recurrunt, qui etsi circumuenire temtauerant progressos militum Romanorum, tamen metuebant et ipsi ne ab omni exercitu circumuenirentur. Itaque dum uniuersos cauent, hos licet plurimis uulneribus inpressis et ipsi maiore ex parte saucii prope de manibus amisere, quos iam captos putabant. Secuti tamen usque ad Helenae sepulchrum sicut moris est insultantibus clypeis concrepabant, inludentes Romanis quod eos iam secundo insidiis circumuenissent.   

<hegesippus_pseudo. excid. hiero. 5.7.1> Caesar commotior regredientes misceri ceteris uetat et contionem aduocat dicens: ‘Magna cum sit uirtus Romana, praestans uniuersarum gentium populis, maxime tamen ea praecellit dispositionis ordine et praeceptorum oboedientia. Ea est enim disciplinae militaris custodia. Nec mirum si Iudaei dolos intexant, fraudes instruant qui se iudicent inpares fortitudine. Sed ut inferiorum est niti insidiis, sic fortiorum cauere ne uirtuti inludat dolus. Mirari itaque se, quod illi in desperatione sibi congruant, Romanis non conueniat in meliorum processu, eoque fieri ut illis effectus fraudis in uado sit, nobis uirtutis conatus in ambiguo. Quodsi ualidior esset fortitudo hostium quam fraus superior, minus flagitiosum. A paribus enim aut fortioribus uinci opprobrio uacat. Cum uero nihil in uobis offendat nisi sola pugnandi inmoderatio et propera quaedam manuum intemperantia, quid nequius potest esse quam praesente Caesare disciplinam militiae repudiari? Multum arbitror ipsas ingemescere militiae leges tantae dissolutionis flagitio, multum imperatorem cum haec compererit, qui semper audiri se a milite suo quam timeri ab hoste maluit. Oboedientia enim militis effectum properat, metus hostium differt uictoriam. Quid iudicaturum de filio patrem, cuius tam uile imperium sit apud exercitum? Pronuntiatur enim de duce, cuius praeceptum dissoluitur, nec dubium quod saepius uindicatum sit in eos qui contra imperium in hostem pugnauerint, quam in eos qui secundum imperium progressi uirtuti cesserint. Nam legibus egredienti ordinem praescripta mors. Quid igitur futurum ubi non unus sed passim exercitus relinquit ordinem suum et statutum ducis neglegit? Cognoscite uos milites esse Romani imperii plebis senatus, apud quos sine praecepti auctoritate et uicisse crimen est.’ 

<hegesippus_pseudo. excid. hiero. 5.7.2> Huiusmodi oratione perterruit non solum praepositos militum sed etiam uniuersum exercitum. Nam cum ipsos principes ordinum acrius peteret, uidebatur in omnes uindicaturus. Circumfusi itaque omnes rogabant ut paucorum culpa qui primi destiterant uniuersis concederetur. Etsi non fuit properus ad delicti gratiam Caesar, non fuit tamen inexorabilis ad indulgentiam. Concessit cum summo pondere dicens donare se omnibus satisque in uniuersos uindicatum inuectionis auctoritate, eo quod animaduersio in singulos usque ad factum procedere debeat, in multitudinem uerbo tenus, illa usque ad poenam, ista usque ad correptionem. Saepe enim bonis exercitibus proeliares lapsus futuris uirtutibus causas dedisse.   

<hegesippus_pseudo. excid. hiero. 5.8.1> Post haec Titus in hostem iram conuertit et considerans inter tot praecipitia, tot praerupta periculosam obsidionem, cum repentinis eruptionibus praeuenti non haberent milites quo referrent gradum, unde se in hostem praeriperent, ubi machinas constituerent, iubet repleri ante urbem praecipitia. Quae cum fierent ne sic quidem Iudaei exortes erant praesentium periculorum. Adflictabantur domestico proelio, cum Romani replendis praecipitiis occuparentur. 

<hegesippus_pseudo. excid. hiero. 5.8.2> Nec exigua manus partis utriusque. Decem milia cum Simone erant et quinquaginta eorum duces. Idumaei quoque ad quinque milia Simonis partibus adstipulabantur, quibus praeerat Iacobus et Simon iunior. Iohannes autem interioribus templi ea fraude qua supra diximus occupatis, sex milibus armatorum stipatus bellum accendebat. Adiuncta sunt ei duo milia cum aliis quadringentis uiris, posteaquam coire coeperunt studiis concinentibus ad urbis defensionem, Eleazaro et Simone Arini quibus et ante utebantur rectoribus. Quis certantibus inter se praeda erat in medio populus eorum qui uicerant et quasi praemium certaminis huc atque illuc pro euentu uario transferebatur. Paulisper inter se conuenerant more indutiarum et ad primum Romanorum impetum expergefacti: in ueterem morbum febris internae aegris uisceribus reccidebant, ubi remissior erat exteriorum morborum accessio. Foris erat plerumque bellum, intus seditio, eo iam grauior, quia et ipsa seditio bello alebatur et bellum alebat. Duo de potentia certabant, populus inter utrumque non de seruitute anxius erat, sed ne ad dominum deteriorem perueniret.   

<hegesippus_pseudo. excid. hiero. 5.9.1> Vrbem Hierosolymam Chananaeorum quidam potens condidit, qui patrio sermone uocaretur rex iustus, quam primo Solymam nuncupauit, postea templum addidit, unde Hierosolyma dicta ciuitas est. Ea a principio suos incolas habuit de gente Chananaeorum. Dauid primus uir gentis Hebraeae Chananaeos expulit, constituit suos, qui in ea domum sibi regiam fecit. Voluit et templum deo condere, sed prohibitus oraculo Solomonem heredem reliquit, qui templum quod ipse uoluerat aedificaret. Solomon itaque templum fundauit, quique reges ad ornatum urbis addidere plurima. 

<hegesippus_pseudo. excid. hiero. 5.9.2> Inuidia ex magnificentia orta. Inter omnia tamen opera templum praecellebat amplissimo opere et fulgenti marmore, in quo erat peripetasma pretiosum et maximum cocco et hyacintho byssoque intextum et purpura. Non otiosa materia tantae diuersitatis sed cuius species mysteria rerum latentium significaret, eo quod eius esset templum qui caelo et aeri, terrae et mari quasi creator elementorum dominaretur atque omnia solus regeret et gubernaret. Cocco enim igneum caelum figurabatur, hyacintho aer, bysso terra quod in ea nascitur, purpura mare quae conchiliis maritimis inficitur, ut duo ex colore, duo ex generatione colligas. 

<hegesippus_pseudo. excid. hiero. 5.9.3> Denique princeps sacerdotum haec quattuor indumento suo exprimere consueuerat, quando maxima celebritas erat festorum dierum, quasi totum mundum indueret pro populo supplicaturus, in eius figuram qui uenturus erat, princeps sacerdotum Iesus, ut tolleret peccatum mundi. Femora princeps sacerdotum lineo interius operimento tegebat eo quod prae ceteris in sacerdote fides mentis quaeritur et corporis castimonia, quae succingere debeat carnis intemperantiam. Duo erant tabernacula sacra, unum interius alterum exterius. In hoc semper introibant sacerdotes, in illud interius quod secundum appellabatur semel introibat princeps tantummodo sacerdotum non sine sanguine, ut offerret pro se et pro populi delicto, hoc significante spiritu sancto uenturum Iesum qui uere solus intraret interiora diuinorum penetralia sacramentorum et, arcana substantiae caelestis quia nosset omnia, solus quoque patri sanguine suo totum mundum reconciliaret ut et caelestium et terrestrium misereretur. Denique posteaquam uenit, pacificauit omnia per sanguinem crucis suae, quae uel in terra uel in caelo sunt. 

<hegesippus_pseudo. excid. hiero. 5.9.4> Intus thymiamaterium, intus mensa, intus lucerna: thymiamaterium, quod ita ad deum patrem, sicut incensum, dirigatur maximi sacerdotis oratio, mensa, quod in ea Christi passio sit et mysteria sacramentorum, unde et Dauid dicit parasti in conspectu meo mensam, cuius uelut duodecim panes, duodecim apostoli testes sint passionis eius ac resurrectionis. Lucerna, quae supra candelabrum ponitur, ante sub modio erat id est sub legis mensura, nunc est in gratiae plenitudine eptamyxto frequens lumen effundens, eo quod spiritus sanctus septem maximarum gratiarum uirtutibus dei templum inluminet. Trinitatis igitur cognitio in interioribus erat templi quae dicebantur sancta sanctorum, ubi reposita quondam uirga Aaron floruit, quod gratia sacerdotalis in Christo amplius esset operatura post mortem qua mundum redemit. Ante templum erant XIIII gradus, per quos Ezechiae regis tempore umbra ascenderat significans ei uitae finem futurum. Sed oraculo monitus orauit et meruit mortis dilationem hoc indicio quod isdem gradibus sol refunderetur, qui significaret tot numero annorum conmeatum ei uitae refusum.   

<hegesippus_pseudo. excid. hiero. 5.10.1> Cum igitur munita esset undique ciuitas plurimorum regum operibus et maxime Herodis, qui castrum cui nomen Antoniae ad summi operis magnificentiam communiuit et amplissimo ornauit decore, circuibat Caesar requirens, qua ex parte se posset facilius urbi infundere, inspectoque per totum circuitum muri ambitu aestimauit in finitimo tumuli, quo sepultus iacebat princeps sacerdotum Iohannes, adoriendam obsidionem. Cui diligentius exploranti adhaerens unus ex amicis Nicanor studiosius intendens muneri sagitta percussus cadit. Propius quippe accesserat, dum putat aliquem profectum fore pacis futurae, si sibi conserendi sermonis daretur copia, cuius potens ac ualidus ad temtandos audientium animos aestimabatur. Commotus Caesar quod ei qui salutaria suaderet inprouiso uulnere mortem inrogauissent, in proelium cogit agmina bellumque accenditur iactu telorum diuerso missilibusque maxime, admouentur arietes, quis feriuntur ualida murorum. 

<hegesippus_pseudo. excid. hiero. 5.10.2> Quo perturbati omnes qui ante de dominationis inter se studio certabant in concordiam coeunt dataque inpunitate superiorum unum corpus sese fecere et conspirati cogente periculo urbem tuentur. Progressi quoque tumulos ignem supra machinas iaculabantur, ut destruerent aggeres et exurerent uineas, arietes incenderent. 

<hegesippus_pseudo. excid. hiero. 5.10.3> Ac paene omnia machinarum genera exusserant, nisi electi plerique militum et sociorum maxime ex partibus Alexandrinae urbis strenue repugnauissent. Quibus tamen ualide resistentibus addidit Caesar adiumentum equitum potentiorum. Ipse quoque acriter pugnans sternit duodecim aduersi agminis propugnatores. Ita uis multitudinis reliquae exitium declinans in urbem reuertit et ab incendio Romana opera defensa. Cecidit eo proelio Iohannes ductor Idumaeorum, dum ante muros cognito sibi Romano militi sermonem conserit, ictus terga sagittae uulnere, continuoque labitur. Arabem ferunt peritissimum de iaculatoribus eius obitus auctorem, grauique maerore affectos Idumaeos, quod uirum et manu promtum amiserant et bonum consilio.   

<hegesippus_pseudo. excid. hiero. 5.11.1> Sequenti nocte accidit ut tres turres quas Titus adtolli iusserat supra aggerem, quo Iudaeos uel ex aequo uel ex superiore spiculis figeret, subito nulla ui hostium ruerent. Quo sonitu Romanorum exercitus omnis turbatur ea opinione, quod ab hoste destructos aggeres, succisas turres arbitrarentur, quae ruentes ingentem late stragem dedissent. Ac paene admissum erat facinus miserabile, ut uictores incertis per noctem hostibus fuga cederent, nisi quod tenebrae ruinaque ipsa excito puluere prospectum ademerat, ut quo fugerent incertum haberent. Quaerebat unusquisque de proximo quid accidisset, nec cognoscere ueri poterat fidem, quia similiter ab omnibus eiusmodi casus ignorabatur, donec Caesar rebus conpertis insinuari praeciperet, id quod acciderat casus repentini, non ullius hostilis fuisse inruptionis. 

<hegesippus_pseudo. excid. hiero. 5.11.2> Sic sedatus pauor et expugnandae urbis subsidium omne in uiribus locatum. Nam cum altissima murorum essent et pleraque ferro aut aere operta atque ipsa altitudine hostes a iaculis defenderentur, Romani admouere arietum machinas, quorum ictu frequenti muri ualida laxabantur, inniti leuioribus spiculis coepere et sagittis ut propugnantes auerterent, impedimenta prohibentium detorquerent. Sic paulatim quatientibus murus cedebat. Vnde maiorem ipsum arietem excisorem urbium Iudaei appellauerunt. Soluta itaque parte murorum dereliquere Iudaei muri ipsius propugnacula securi, quod duos alios muros interiores haberent, et concessere ad murum secundum. Illis fugientibus Romani, ingredientes per caua muri, portas aperuere. Sic intromissus omnis exercitus penitus diruit murum exteriorem, ne bellantibus esset impedimento aut, si res aduersae forent, claustrum refugientibus.   

<hegesippus_pseudo. excid. hiero. 5.12.1> Diuiserunt sibi loca Iohannis et Simonis coniurati circa murum secundum. Iohannes cum suis in castro cui nomen Antonia proeliabatur. Ei propinqua erat porticus templi quae uergebat ad partem septentrionis. Nam et ipse locus, in quo castrum postea Antoni uocabulo conditum, duas interiacens porticus, septentrionalis hoc est borius nuncupabatur. Simon uero ad Iohannis sepulchrum uicem tuendae urbis susceperat. His pro salute, Romanis de uictoria certamen erat. Quibus etsi uirtus potior ad congrediendum, locus tamen inferior ad obsidionem, cum eos de muro grauaret proelium. 

<hegesippus_pseudo. excid. hiero. 5.12.2> Temeritas Iudaeis insolentior, fortitudo Romanis acrior. Imminebant partibus duces eoque maior oriebatur contentio, dum suis quisque ductoribus pericula sua gestit probare. Simon suos urguebat terrore et formidine, Romanos Titus pudore sui quam maxime conueniebat, quod morte grauius arbitrabantur non exhibere pericula sua Caesari, cum ipse se totiens pro exercitu periculis offerre non dubitauisset. Armabat eos uincendi consuetudo et cedendi ignorantia, praecipueque praesens uniuscuiusque uirtutis arbiter Titus, a quo non remuneratio fortitudinis expectabatur, sed supra omnia fructus amplissimi erat praemii illo spectante quicquam strenue gessisse quod ei non displiceret. Eo incentiuo Longinus equestris militiae uir excitus aduersas pro muris uidens Iudaeorum cateruas tamquam indignatus quod Romanos bello lacesserent et ex aequo prodire auderent, desiluit equo atque in medios se iniecit hostes. Et unum in ore ipso parantem occurrere telo percussit simulque eius uocem et animam rapuit, alteri ereptum de corpore prostrato telum infigit et ad suos uictor sese recepit. De praeminentibus loquimur: ceterum multi imitatores utraque ex parte sed diuerso genere. Iudaeis desperatio audaciam dabat, Romanis gloriae cupiditas uirtutem addebat: par tamen inparibus animis mortis contemtus. Iudaei solacium putabant cum hoste commori, Titus festinabat conficere bellum, sed sine suorum dispendio, qui etiam ipsos hostes seruare si omnes posset quam perdere malebat. Nec aliud monebat militem nisi consulto bellandum, eam solam esse ueram uirtutem, cui comes sit prouidentia, nam sine consilio fortitudinem temeritatem uideri, nec usquam magis cauendum quam in uictoria. Perire enim cum superiore uicti triumphus est. Consulendum itaque ne uideatur euentus fuisse quod uicerit, ignauiae quod consortium periculi non euaserit. Iubet itaque arietem admoueri ad medium muri septentrionalis.   

<hegesippus_pseudo. excid. hiero. 5.13.1> Erat ibi Castor callidus et ad fraudem paratus, qui fugatis ceteris per iacula sagittariorum cum aliis nouem fraudis sociis praetendebat. Is ubi adpulsu arietis turrem euerti murum labare et facile ruiturum si tormenti repeteretur ictus animaduertit, manus tendens rogabat Caesarem uoce miserabili ut periturae urbi iam parceret nec supremo excidio labefactandam putaret. Caesar aestimauit quod sedulo ueniam deprecaretur manus daturus. Vt deditio procederet iubet tormentum cessare, iaculatores temperare a proelio. Castori dat loquendi copiam. Ille descensum simulare, dein quasi suadere suis, alii uelle alii reniti, subitoque uelut indignantes qui cogerentur supra loricam se percutientes cecidere. Miraculum ingens cum fraus lateret. Sic tempus ducere. 

<hegesippus_pseudo. excid. hiero. 5.13.2> Inter quae unus e militibus Romanis iaculo sagittae narem Castoris percussit. Ille deplorare et conqueri apud Caesarem, poscere iuberet aliquem sibi dexteram dare, ita se perfugio usurum. Caesar Iosepho mandat negotium, uerum ille qui calleret Iudaeorum insidias nihil sincerum se in eo intellegere respondit. Aeneas tamen propius murum successit et ut aduenientem susciperet occurrit. Cui Castor uociferans ut sinum aperiret, aurum exciperet, saxum dimisit. Ille oculis uigilantibus lapidem praeuidit celerique corporis saltu lapsus euasit. Alium tamen propter adstantem saxi inuoluit inmanis ruina. Hoc Caesar acrius incubuit ad murorum deiectionem praecipiens maiore ui tormentum inpelli. Contra ad exurendas machinas ignes iaciebantur. Sed ubi murus solutus est, Castor cum suis quasi in ignem se deiecit dolo praetexens animi magnitudinem in contemtu mortis, cum dolo turpi uitae effugia captaret.   

<hegesippus_pseudo. excid. hiero. 5.14.1> Vnus iam murus hoc est tertius supererat subuersis duobus. Adhuc tamen Caesar seruabat patientiam, qui aduerteret sibi iam perire quicquid perisset. Dum parcit et prouocat ad deditionem, non expectato agmine cum paucis inruens supra murum secundum, congregata manu Iudaei in angustiis plurimos sauciauerunt. Plerique etiam utrimque mortui. Tunc Caesar sagittis eminus figebat resistentes, inter confertos iacula nusquam eludebantur, nullus ictus sine uulnere. Sic remouere sese Iudaei coepere et Titus suos recepit. Et iam fames in urbe grauiter incesserat. 

<hegesippus_pseudo. excid. hiero. 5.14.2> Iudaei tamen pro uictoribus, quia secundum murum receperant, quasi expulsis Romanis gloriabantur, sed neque lapsa reparare nec lapsura defensare poterant. Restiterunt tamen aliquantulum. Pugnatum triduo ad murum secundum, quarto die uirtutem Romanam non sustinentes refugere intra tertium murum. 

<hegesippus_pseudo. excid. hiero. 5.14.3> Caesar ab inruptione interim temperari iubet, subuerti tantum praecepit murum secundum. Et quia supererat maxima belli portio, statuit ut miles sibi conueheret alimenta, ne uictores inopia urgueret, adficeret indigentia. IIII diebus frumenta sibi exercitus conuexit, simul et idoneum uisum est tempus, quo Iudaei si sibi consulerent, et conuerterentur. Et populus quidem malebat, sed principes seditionis reputantes quae in plebem grauibus flagitiis perpetrauerant, dum nullum ueniae locum sperant, perire cum omnibus leuius arbitrabantur quam si soli auctores perirent. 

<hegesippus_pseudo. excid. hiero. 5.14.4> Quinto itaque die, quia nihil a Iudaeis pacificum deferebatur, gemino agmine Caesar moenia aggreditur et duos aggeres adtolli imperat, unum contra Antoniam, alterum contra murum qui erat circa Iohannis sepulchrum. Eo enim superioris urbis excidia petebat, illo autem altero, si castrum expugnauisset, etiam templi facile potiretur. Quod nisi in suam potestatem deduceret, etiam urbem tenere non poterat sine periculo. Diuiserat Titus exercitum in duos ordines. E diuerso quoque distribuerant sibi Iohannes et Simon officia defensionis. Antoniam defensabat Iohannes, Simon cum armatis suis et populo Idumaeorum ad sepulchrum Iohannis speculabatur atque omnes obsidentium conatus de superiore loco quibus poterat generibus eludebat. Etiam exercitatiores erant malis edocti occurrere machinis obsidionis pluraque genera sibi tormentorum et ipsi adsciuerant, quibus Romanorum opera destruerent, coepta impedirent. 

<hegesippus_pseudo. excid. hiero. 5.14.5> Quorum Caesar aduertens praecipitem pertinaciam admiscere operibus sermonem uoluit, ne forte desperatione ueniae peruicacius obniterentur ac spe promissorum possent desistere. Suadere itaque coepit ne se captae urbis excidiis inuoluerent, permitterent eam suae potestati, quae armis iam teneretur et circumuallata obsidione premeretur ad excidium supremum; cedentibus se ueniam daturum, si modo uel sibi uel patriae consulerent, ne tota ciuitas dirueretur. Mandat quoque Iosepho ut ipse patrio sermone ciues alloqueretur, ut forte contribules suos uel ipse inflecteret, ut furori proprio renuntiarent. Qui licet effusa Iudaeorum in se odia nouisset, tamen quantum ad iactum sagittae longius poterat remotus a muris, ita uero ut posset audiri, profutura ciuibus noto sibi alloquio prosequebatur.   

<hegesippus_pseudo. excid. hiero. 5.15.1> ‘Fuerit, Hebraei, humani ingenii contendere pertinaciter, antequam res ad supremum ueniret, dum putatis uos loco et notae regionis subsidiis fore superiores, licet conuenerit Romanos bello insuperabiles armis non prouocari, a quibus saepe uicti sunt qui uos uicerant, sed tamen habent hunc lapsum inprouidae mentes hominum in rebus secundis, simul quia plerumque belli dubius euentus, et ideo se unusquisque sorti committit et uirtute inferior; postremo de muris sperastis, non putastis etiam usque ad templi progrediendum euersionem. Parcite aris, parcite altaribus, parcite domicilio quondam caelesti. Iam enim uos et deus ipse deseruit, quia uos pietatis cultum deseruistis. In medio templi bellum pertulimus. Circumfusi ignes templum oberrant, sed non quales solebant circumsistunt armati. Adhuc tamen puras a sacrilegio manus habentes uolunt parcere nec sacros contaminare postes, nec ueteres abolere ritus, si uos sinatis. Quid expectatur ulterius? Duo muri euersi, tertius superest et ipse infirmior lapsis duobus. An praesidium speratur diuinum atque auxilium de penetralibus? Sed qui nos defendebat ad hostem migrauit, quoniam quem nos colebamus Romani uenerantur, nos offendimus. Quis autem ignorat cum illis esse deum, qui sibi omnia subiecerunt nisi quae nimio aestu aut gelu inuia sunt, et ideo extra Romanum imperium quia eadem extra usum humanum? Diuersis populis deum per uices dedisse potentiam, primo Aegyptiis, post Iudaeis, Assyriis quoque et Persis auxiliatorem fuisse nullus negat, postea conuersum ad Romanos cum his perseuerare; denique cessisse illis uniuersa regna, omnem terram in possessionem datam. Quid uobis cum uictoribus uniuersae terrae, quibus secreta oceani et extrema Indiae patent? Quid adtexam Brittanias interfuso mari a toto orbe diuisas, sed a Romanis in orbem terrarum redactas? Tremit hos Scothia, quae terris nihil debet, tremit Saxonia inaccessa paludibus et inuiis saepta regionibus, quae licet furta belli uideatur audere, et ipsa frequenter captiua Romanis accessit triumphis. Validissimum genus hominum perhibetur et praestans ceteris, piraticis tamen myoparonibus, non uiribus nititur, fugae potius quam bello paratum. Sed refertis mori praestare quam libertatem amittere. Quando ista uobis, Iudaei, successit sententia, aut quando apud Hebraeos utilis seruitus libertati inutili non praelata? Iacob ipse patriarcha in Aegyptum deduxit Hebraeos, ne perirent fame. Descenderunt patriarchae simul XII filii eius praeclara illa generis nostri exordia. Ibi Iudas ille nobilis Iudaeorum prosapia, qui nomen populo dedit, ibi Ioseph curru sublimis et equis subicere se in potestate maluit ut aleret suos quam ad originis propriae libertatem redire, ibi Beniamin pia fraude germani retentus consensit dolo, quia non erat crimen seruire potentioribus, ibi hereditas eorum, cum uocaretur a Moyse, tamen haerere desiderabat. Sic patribus uestris etiam dura seruitus non displicebat ut periculis anteferretur. Seruistis ergo Aegyptiis atque utinam semel! Sed non solum tunc seruistis, quando caelestis escae pluuiis alimoniam seruitutis extremae praeferebatis, sed etiam postea uicti atque captiui descendistis in Aegyptum cum Assyrios refugeretis. Seruistis etiam Machedonibus, seruistis etiam Assyriis per multa annorum curricula, et dulcis illa seruitus erat. Seruistis Persis Seleuciensibus Palestinis, solos Romanos uobis graues putatis, quibus et illi seruiunt quibus uos seruiebatis. Vtrum igitur odium his debetis an gratiam, qui uos dominis uestris pares fecerunt? Vltionem uestri hanc, non contumeliam puto, quia uos de his uindicauerunt quibus subiecti eratis. Seruitio premitur Assyrius qui Asiae toti imperitabat. Arat Aegyptius Romanis, serit de suo quod illis metat. Machedonia, quae usque ad Indos deuicta Perside imperium diffuderat, agnoscit dominos quos ignorabat, et frustra se regibus suis Aeacidarum nomen inposuisse reminiscitur, certe non alias cessisse nisi ad Romanorum triumphum, quibus et ipse Pyrrus, Achilleae subolis et prosapiam et uocabulum praeferens, uictus armis ita se promerendae pacis studio subiecit ut ueniam rogaret. Nam de Palestinis quid loquar quos unius praesidis potestas cohercet? Ingrati, numquid non uestra nobilitas est cum Persis seruire? Hoc est enim seruire cum regnis regumque maximum habere solacium subiectionis. Sed quaero quando fueritis liberi qui nunc seruitutem recusatis? Quando ergo liberi fuistis? Vel cum aliis dominaremini qui sub rege eratis? Habebatis regem deum, repudiastis regnum ipsius, sub quo solo eratis liberi. Voluistis seruire hominibus. Cur patrum reuellitis testamenta, hereditas et patres contumax? Elegistis regem cui nomen Saul. Occiso illo, Palestinus uobis populus imperitauit. Successit post tempora Dauid in totius populi regnum, mitior quidem dominus sed dominus tamen. Et priusquam requiesceret Dauid genti tamen et ipse regem inposuit. A Solomone rursus scissum in duo regnum et diuisa per longam seriem dominationis hereditas. Vt transiliam captiuitates, Cyrus plerosque terris suis Iudaeos et sacris suis reddidit. Sed patres uestri, cum Persarum proeliis grauibus adtererentur, quamuis Machabaeorum triumphis nobiles, elegerunt sibi Romanam societatem. Tenet scriptura diuina multarum pacta legationum. Facti estis Romanorum amici qui Persarum serui fuistis. Sed rursus maluistis regem habere quam sacerdotum principem, cui populus obtemperaret; cum saeuitia uestrorum regum esset intolerabilis, defuncto Herode, pulso Archelao, sub Caesare esse Romano postulauistis. Tradidistis uos Caesari, cui subiecti omnes, ad mutandum in mollius seruitium. In communi enim condicione uniuersorum seruire quaedam libertas est, quoniam dignitate dominantium honestantur obsequia seruorum. Quamquam Romani seruitutem non exigant auctores libertatis, qui non solum inmitem regem necarunt sed etiam superbum non passi sunt, et ideo augustum apud eos nomen imperii est quod augeat suos, non quod alienos opprimat. Sed esto: sit utile uobis non oboedire imperio Romano: uideamus si liberum, si non exitiale. Vrguent uos Romanae acies, urguent patriae ruinae, urguet templi excidium. Non quid utile sit sed quid possibile perpendite. Non enim uotorum species sed possibilitatis ratio pensanda. Lex nempe naturae eadem omnibus, hominibus, uolatilibus, feris, bestiis infusa, ut unusquisque cedat potentiori, taurus leoni, ceruus urso, leopardo caprea, aquilae accipiter, accipitri columba, ipsi tauro iuuenci inferiores, arieti ouium greges, hirco caprae, ne diuersi generis esse aliqua uideatur distantia, uos potioribus. Romani tamen neminem expellunt, uos expellitis, immo illi augent, ne quis etiam uictus de terris suis exeat. Antiocho partem regni reseruauerunt. Et nunc Caesar quid aliud laborat nisi ut terra uestra non deseratur, regio uestra non uacuetur, ciuitas non euertatur, templum non concremetur? Non omnibus uictoria datur. Paucis praeesse natura dedit, pluribus obtemperare. Tauri armentis eminent, arietes gregibus. Penes paucos eminentia, penes plurimos mansuetudo. Et uos induite mansuetudinem, suscipite subiectionem quam etiam ferae induunt.’ Haec cum diceret Iosephus, conuiciabantur de muro, maledicebant utilia suadenti. Plerique etiam iaculabantur sagittas, si possent eum morte adfligere. At ille, quia ratione non flectebat indomitos, scripturarum quoque conueniendos testimoniis arbitrabatur, maxime quia dicebant deum templi sui praesidio non defuturum.   

<hegesippus_pseudo. excid. hiero. 5.16.1> ‘Temerarii, nunc demum diuinum uobis auxilium adfuturum speratis, quando armis permiscuistis omnia, bello altaria uiolastis, diruistis totius urbis munimenta? Temerarii,’ inquit, ‘et uestrorum immemores auxiliorum, scuta et gladios parastis, et hoc aduersum Romanos? Non talibus uincere armis solebatis. Quando enim in hasta et gladio fuit Hebraeorum uictoria? Recordamini unde orti et a quibus sitis profecti, quomodo patres uestri hostes suos uicerint. Temerarii, quem uobis adiutorem eripuistis dum aliena subsidia deposcitis! Non in multitudine populi sed in timore dei pater Abraham penetrauit Aegyptum et cum abductae coniugis captiuam uideret pudicitiam, bello tamen abstinuit, adsumsit orationis piae arma, defensorem adhibuit qui dormientem euinceret et expugnato hoste intaminatam sibi coniugem repraesentaret. Rediit Sarra sine armis referens uiro triumphalem uictoriam. Dormiebat Abraham et torquebatur Pharao. Metuebat Sarra et Pharao crimen negabat, eiciebat alienam et damnato crimine honorabat castimoniam quam spoliare desiderauerat. Addit aurum et argentum ad Sarrae pudorem, ut condemnaret uoluntatem facinoris expertem. Rogabat patrem Abraham ut pro sua familia ad dominum deprecaretur; erat enim infecunda domus eius. Remeat Sarra ditior saluo pudore, reuertit Abraham sanctior, qui coniugalis pudicitiae remunerationem sterilitatis remedio conpensauisset. Quid de filio eius Isaac loquar? Is quoque patrio fretus munimine aduersus finitimi potentis insolentiam non armatas produxit acies, et certe habebat CCCXVIII uernaculorum ualidam manum, quae reges V bello superauerat, spoliis exuerat, captiuum Loth Abrahae patruo restituerat. Non gladium uagina exuit, sed solam aduersum inuidentes patientiam induit, simplicitatem rettulit. Venerunt rogantes qui exterminandum denuntiauerant, poposcerunt amicitiam qui finitimum non ferebant. Contremesco tanta patrum recensere mirabilia. Iacob sanctus Esau fratre parricidium minitante patriam reliquit, parentes deseruit solius secum orationis ferens uiaticum, meritoque in peregrinis locis cum fratris metueret insidias, et hominum comitatu auxilioque egeret, inuenit angelorum concilium. Perductus, ut ait, ad Castra dei, conluctatus est domino et, sicut dicit scriptura, praeualuit deo, qui imparem se hominibus arbitrabatur. Quid aliud Moyses aduersum regem Aegyptiorum exercitumque et dracones eius nisi solam uirgam leuauit? O potens uirga quae caelum tenebris obduxerit, terram imbribus inundauerit, siccauerit mare fluctibus! Cinxerant Hebraeos Aegyptii, orabat Moyses et non dimicabat. Diuisum est mare et populus intrauit, sequebatur Pharao, Moyses inter fluctus positus orabat. Demersus est cum suis Pharao, cantabat Moyses. Quis haec tot et talia considerans non admiretur et non intellegat in oratione nobis meliora esse arma quam in uirtute? Illa enim diuinum sibi auxilium adhibet, haec corporis. Didicit haec arma, quae sunt non carnalia sed fortia deo, Moysi discipulus atque successor idem Iesus Naue, qui imitator et subpar magistri Iordanis aquas conuertit retrorsum idemque cum inexpugnabiles Hiericho urbis muros uideret, sacerdotes tuba canere iussit iubilare populum. Quo facto repente cecidere muri atque exusta ciuitas est et omnes necati, nisi quos Raab bonae meretricis fides a memoratae urbis excidio defendit. Gedeon quoque CCC uiros ad bellum elegit, eosdemque non arma praeferre sed mysteria praecepit, in manu laeua hydrias aquae plenas tenere, in dextera faces. Qua specie perculsi hostes fugere ilico atque ad Hebraeos uictoria peruenit. Intermissa erat sacrae cura religionis Heli sacerdotis neglegentia, diuina imperia deserebantur. Inrogatum ab allophylis proelium, uicti Hebraei, capta etiam arca dei, et sine ullis armis reddita, quo indicio claruit quod et sine religione arma non uincant et religionem sine armis uincere. Ezechias rex, infuso Assyriorum populo genti Iudaeae cum uoce Rapsacis, imperio Sennacherim regis, quae in deum iacerentur conuicia, quae populo quam suprema exitia denuntiarentur satis conperisset, insinuantibus non uerba uerbis nec arma armis referenda credidit, sed exsurgens cilicio se sicut scuto induit, pro galea cinere caput texit, pro iaculis orationem intorsit. Ascendit oratio, descendit angelus. Caesa per noctem Assyriorum CLXXXV milia. Cadauera numerauimus, percussorem non uidimus. Praeterieram de quinque regibus, quos inconsulto domino bellum adorsos, per desertum meantes, aquae inopia uehementer adflictare coeperat, ipsos quoque et equos eorum sitis uexare. Necessitas praetermissum officium reparari coegit. Erat enim rex Israhel neglegens circa dei cultum, admonitus tamen ab aliis ut domini prophetam requireret, cognouit Heliseum ab isdem in quibus degerent locis non longe abesse. Misere oratum auxilia precationis et remedia necessitatis. Licet offensus erat regi Israhel, quia perfidus non credebat, promisit tamen et ubertatem aquarum et uictoriae celeritatem. Manare coepit aqua per desertum et sponte se sine ullis imbribus infundere terris fluenta. Surgentes aduersarii, quos securos uictoriae somnus uberior laxata presserat sollicitudine, subito uidere sole infuso rutilare aquas et inter regum populos bellatum putarunt, quorum sanguine terra maderet. Itaque in praedam festinantes passim sine ordine sine modo currere, alius alium praeuenire. Sic praecipites in medium progressi hostium uallati interfectique ingentem sui stragem dedere. Ita sanctus propheta a patribus nostris sitim pariter et metum depulit. Idemque aduersus famem auxilium tulit. Nam cum obsideretur Samaria atque in ea clausus maneret rex Israhel, grauis urguebat fames, ut ne a nefandis quidem alimentis abstineretur. Conuentus propheta tantae miseriae deformitate simul et regis nuntio, qui putaret prophetae dissimulatione famem adoleuisse, respondit: ‘Sequenti die et ubertatem frumenti et uilitatem uidebis’. Non credenti nuntio dixit, ipsum quidem quia non crederet non uisurum, promissorum tamen fidem non defuturam. Subitoque per noctem in castris Syriae hinnitus equorum, curruum fragor, quadrigarum currentium fremitus, armorum sonitus auditi metum incussere uictoribus, quod in auxilium Hebraeis multae ac ualidae gentes commeauissent, ac sese imminenti, ut arbitrabantur, periculo fuga eximere properauerunt. Nox consilium maturauit, terrorem auxit. Fugientibus itaque Syris omnes quas inuaserant copias in castris die sequenti repertae. Abundantia uilitatem creauit, uilitas fidem impleuit, mors increduli ipsi quidem fructum eripuit, publicum tamen remedium non impediuit. Liquet igitur plurimos patrum duces cum minime proeliarentur uictoriam adeptos, alios quoque bello superiores fuisse, quibus consulentibus bellandi ius oraculo permissum foret. Denique uictus Amalech sed cum Moyses manus leuaret, uicit Iesus Naue cum solem statueret, uicit et Gedeon cum in aqua dimicaturos probasset, Samson etiam cum adhuc intaminatum crinem seruaret, uicit et Samuel, sed cum adiutorem lapidem figere proposuisset. Triumphauit Dauid cum Bersabeam hoc est filiam Sabbati suo coniugio propheticis mysteriis copulauisset, uicit etiam bello ciuili, quod refugiebat inlatum, non inferebat. Nihil enim bello ciuili foedius nisi solus qui potuit inferre. Vicit et Asaf proelio sed posteaquam desperantibus suis, quod numero essent inferiores, dixit nihil interesse pauci an plures sint, cum deus paucos timentes se pluribus faciat ualidiores, bonus profecto fide, si usque ad finem perseuerasset. Vicit et mulier armis quae fidem deo reseruauit. At uero Saul uictus est, quia dei praecepta non custodiuit; uulneratus Iosias, quia contra imperium in hostem processit, sanctus cetera et ideo raptus ne captiuitatem nostris debitam peccatis uideret. Clamauit Nechao: non sum ad te missus, ferens eius fidei testimonium, sed inuoluit eum, sicut ante Amessiam, consortium degeneris societatis. Denique et ab homine dei monitus erat, ut illos quos ad belli societatem centum argenti talentis conduxerat dimitteret, si uellet uincere. Cui dubitanti quod tantum pretii amissurus foret, respondit propheta, quod haberet dominus plura unde etiam argentum eidem restitueret, quo fretum conductis renuntiasse auxiliis, uicisse cum paucioribus, ne ipsum quidem deo tantae uictoriae mercedem soluisse, sed ipsis ilico simulacris quae uictor ceperat detulisse sacrificia, quasi eorum beneficio uicerit quae in praedam captiuitatis redegerat. Sedecias ipse incumbentibus iam patriae ruinis, per Hieremiam conuentus prophetam, cum hostili obsidione premeretur, ut urbem egredi non metueret, uictorem futurum si caelestibus imperiis obtemperaret, aut captiuum si defendendum putasset, infidelitate semet ipsum et suos decepit. Abductus erat ab Assyriis populus Iudaeorum in Babyloniam, reliqui ad Aegyptios transferre se qui resederant deliberabant. Mandauit dominus per Eseiam prophetam et ceteros ut unius gentis essent imperio contenti, ne geminata captiuitas aerumnam augeret. Verum illi posthabentes oracula dei facti sunt duarum captiui gentium, qui unius iugo gentis exire inpatienter desiderauerant. Itaque in Aegypto exules perseuerauerunt. At uero illi qui in Assyrios ducti sunt expleto tempore captiuitatis, quod pro peccatis populi dominus constituerat, postea Cyro imperante remeandi facultatem adepti reuerterunt cum gratia. Renouatum dei templum est regum opibus Cyri et Darii ceterorumque Persarum muneribus. Ipsi itaque qui euerterant reparandi sumtum dederunt, restituerunt etiam ius sacerdotum cultumque iuuerunt religionis. At uero nostri, dum sacerdotium inter se competunt et apud Parthos ambiunt conferri sibi memoratum honorem, de religione mercaturam fecerunt. Quid de Babyloniis querimur? Nostros experti sumus deteriores. Illi nobis reddiderunt ius religionis, illi sacerdotum creationem restituerunt et nostri eam Persis refudere. Illi sacerdotales infulas permiserunt nostrae potestati, nostri eas Babyloniis uectigales fecerunt. Quid adiciam cruentatum sacrarium, sanguine madere sacra limina, semiruta adhuc stare templi fastigia? Minor est circa nos ira dei, quam nostra contentio. Illa nos captiuos fecit, ista sacrilegos, illa disseminauit Iudaeos, haec sustulit. Conferte, si uidetur, quid intersit inter captiuitatem nostram et seditionem: captiuitas nostra gentilibus infudit nostrae religionis consortium, seditio nostra etiam Iudaeis ademit religionis gratiam. Quis autem Romanos in Iudaeam introduxit, nisi Hyrcani et Aristoboli contentio? Quis Sossium nisi Herodes? Quis Antonium nisi Sossius? Quis Caesarem sibi regem implorauit nisi uos? Quis alius praeter uos Antipatrum regno expulit et libertatem in Antipatro? Et tamen non reprehendo neque abnuo Florum in uos sceleste consuluisse. Sed querella Romanis deferenda fuit, non arma inferenda. Spreuistis Neronem. Sed Vespasianus successerat, qui benignus natura benignior tamen etiam studio esse potuit, quia in Iudaea imperium adsumserat, aut, si non mouebat pietas, uirtus certe eius uos debuit adigere ut uobis consuleretis. Sed quomodo uobis non parceret qui pepercit Iosepho? Cui enim infestior esse quam mihi debuit? Quis maiora aduersum Romanos munimenta extruxit? Quis studiosius pro patria decernendum putauit, postquam uobis belli complacita condicio est? Bellorum quidem initia non probabam, sed suscepta non deserebam. Testantur hoc Iotapatae urbis quae bellantem adhuc texerunt fauillae, bello non destitisse <me> nisi post eius ciuitatis ruinas, delituisse <me> quoad potui in illo euersae urbis sepulchro, praetulisse <me> famem ne Romanis me traderem, quaesisse <me> ueniendi ad uos effugia sed deprehensum, non sponte egressum, maluisse <me> perire cum meis sed pepercisse Caesarem, optasse <me> uobiscum potius periclitari, non quo probarem consilium, sed quo eligerem periculi uobiscum consortium. Gratias tamen deo quod tanti sceleris non incidi societatem, ne seditionum incentor existimarer aut, quia his misceri nequibam, parricidium quod manu declinare poteram uel morte implerem: certe ne sanctissimam matrem pro me dilacerari uiderem meorumque dispergi uiscera. Quae miseranda quidem, sed tamen tolerabilius est ea pati quam fecisse. Quid ergo adhuc expectatis? An signa maiorum? Non ea nobis merita, non ea circa dei cultum officia. Non ea Romanorum quae Assyriorum infidelitas est, qui accepto pretio discessionis fidem fregere, nec recedendum, sed acrius ingruendum putarunt. Quin etiam, ut ex accidentibus colligamus diuinae motum sententiae, deum Iudaeis aduersari certum est. Denique Siloa, quae ante bellum siccauerat, et omnes extra urbem fontium uenae, quae diu fluere cessarunt, ut aqua nostro deesset usui nisi pretio quaesita, nunc in usus redeunt suos et Tito se aduenienti refundunt. Scaturriunt uberes uenae atque ita aquarum redundantium omnia replentur, ut non solum exercitui large ad potum exuberent, sed etiam equis bellatoribus ac iumentis pecorique uniuerso, hortorum quoque inriguis non desit aquarum abundantia, ut, tamquam annitentibus elementis uictoriae Romanae, largiores credas fundi meatus. Recognoscimus prodigia superiora, quae etiam tunc nostrae urbis praeuenerunt captiuitatem, cessauit aqua Iudaeis, refudit se hostibus ne siti obsidio impediretur. Nec mirum est si recessit a Iudaeis diuina gratia, quos tanta flagitia circumuallarunt. An uero bonus uir plenum horroris refugit diuersorium et domum suam deserit, si quid in ea commissum sceleris agnouerit, declinat indignae habitationis consortia, execratur conuersantium iniquitates: et dubitamus de summo et immaculato deo, quod abhorreat tantorum contagia flagitiorum, et funestorum scelerum auersetur atrocitatem, nec demoretur in parricidarum conciliabulis, qui Dathan et Abiron, quia Moysen et Aaron praeripiendo sacerdotii munere lacessiuerant, separari ab innoxiis praecepit, ne pios aut macula contaminaret de consortio noxiorum aut poena inuolueret? Sed quid ego diutius sermonibus immoror, cum plena horroris et gemitus circumfundantur temploque excidium properetur? Qui istud oculi spectare, qui sensus perpeti, qui tolerare animus potest? O saxis duriores, ferro rigidiores, qui in tantis rerum humanarum prodigiis adhuc inter uos tamquam ad uirtutis aemulationem de scelere certatis et quod est grauius uos ipsi patriam destruitis atque eius augetis ruinas. Conuertimini aliquando, aliquando resipiscite, iudicate et uidete pulchritudinem patriae quam prodidistis. Quae urbs, quod templum, quae sanctorum domicilia sacrorumque penetralia, quae prophetarum opera uestris manibus euiscerantur. In haec quisquam flammas ducit et spargit ignes et incendia ministrat nec ullo affectu mouetur? Rupium, si sentiret, rigor resolueretur. Certe et insensibilia plerumque in maximis rerum acerbitatibus sensus speciem mentiuntur ut scopuli tremant et madente sanguine guttae fluant. Vos autem immobiles perseueratis, ut quid melius post haec supersit, quid dignius quod reseruetis? Postremo si ista non commouent, quae apud pios praestantiora sunt, uestrarum saltem miseremini necessitudinum, ponite ante oculos filiorum uestrorum neces aut ferro aut fame quae sunt acerbiores, uxorum ac filiarum seruitutem, quibus tuta libertas erit pacto deditionis aut captiua seruitus urbis euersione. Consulite dum licet, ne grauiora post mortem relinquatis quam ante mortem fecistis. Nec ego liber ab huiusmodi periculo sum. Noui et ipse quia cum uestris simul periclitatur sanctissima mihi mater et cara uxor haut ignobile genus et quondam domus clara. Ac fortasse propter meos haec me suadere arbitramini. Occidite eos et accipite insuper mercedem meum sanguinem. Libenter hanc soluo mercedem uestrae salutis, si post me sapere potestis.’   

<hegesippus_pseudo. excid. hiero. 5.17.1> Ea Iosephus cum lacrimis uociferatus plerosque de populo inflexit, ut ad Romanos confugerent uenditis quae possidebant. Quos Titus quo quisque cupiebat direxit, ut etiam ceteri prouocarentur Romanis se sine metu tradere. Confluebant itaque reperta egrediendi copia, securi salutis si ad Romanos conuenirent, nec solliciti de seruitute quibus libertas reseruaretur. Hi uero qui sequebantur Iohannem ac Simonem arbitros et incentores seditionis magis scelerum poenas quam aduersa belli reformidabant ideoque intuta sibi refugia opinabantur. Nec solum ipsi non audebant egredi, sed etiam praetendebant ne cui liceret e populo urbe exire, maiorque cura erat egressionem suorum quam Romanorum ingressus cauere. Tenebantur itaque inuiti et si qui deprehensus foret, graues poenas dabat. Suspicio tenuis grauissimae causa mortis. Non argumentis ueritas, sed suppliciis quaerebatur. Si qui pecuniosi erant, adficto crimine proditionis rapiebantur ad necem aeque; si qui inopes, quia non habebant quo se redimerent, morti patebant.   

<hegesippus_pseudo. excid. hiero. 5.18.1> Etiam fames saeuire atque amplius seditio grassari coeperat furore ac uesania. Frumentum non reperiebatur, nullus panis in publico usu. Sicubi esse compertum fuerat, ilico domus expugnabatur. Iugulabatur aedium dominus aut frumenti conditor quod occultauisset. Rursus non repertis frugibus quasi diligentius absconditae forent tormenta exercebantur. Optabant plerique mortis compendium, cum aut fames adficeret aut crudelitas excruciaret. Denique qui saeuiores erant occidere dedignabantur inuidentes beneficium mortis, quibus iam uehementior carnifex fames, miserabili macie uisceribus exesis, nuda ossa tenui cute texerat. Spirabant semineces solo adhuc spiritu atque aegra trahebant cadauera. Sicubi purgamenta olerum uel casu lapsa uel quasi arida proiecta aspexerant, reliquo inualidi corpore, ore lambebant iacentia humi. Aut sicubi internata parietibus uisa fuerat herba, rapientes suco infelici miseram solabantur famem. Qui ditiores erant mensuram tritici toto censu emebant — quid enim seruarent non profuturum? — qui pauperiores uel hordei ita ut nemo uendentem aut ementem uideret; hoc enim omni grauius scelere puniebatur. Neque uero coquendi panis usus expectabatur, ne mors praeueniret aut mora proditorem arcesseret. In occultis abditi incoctum mandebant triticum, quibus ulla uel exigua frumenti copia erat. Nulla mensa, nullum sedile, nulla lux, ne quis interueniret atque inprouisus deprehenderet. Si sonus ullus, abscondebatur cibus. Suspectae solitudines, frequentiae parricidales, inter suos triste certamen. 

<hegesippus_pseudo. excid. hiero. 5.18.2> Omnem etenim affectum excludit fames et maxime uerecundiam. Esurientibus enim pudor dispendium uitae et detrimentum salutis est. Si quis uir, cui mulier esset aut filii uel nepotes, aliquid escae haberet, uix fatebatur. Similiter et mulieres. At cui mitior animus, ubi adposuisset alimoniam, de manibus eius extorquebatur. Miserabilis erat cibus, esca lacrimabilis. Rapiebant filii parentibus, parentes filiis et de ipsis faucibus cibus proferebatur. Plerisque aliorum uomitus esca fuit. Nec marcentia sumere ullus horror aut uerecundia adimere suis uitae ultimae stillicidia. Et haec tam infelicis species calamitatis metus erat ne deprehenderetur. Clausis itaque foribus exercebatur, ne quis superueniret, qui de ore alieno cibum quaereret et canum more uomitus alienos lingua sua lamberet. Ne hoc quidem impune, nam ubicumque fores obseratae, suspecta fraus alimenti absconditi. Prosiliebant ministri seditionum, clausa expugnabant, intolerabilia et nouae crudelitatis exigebant supplicia. Nec ab ipsis quidem pudendis corporis abstinebatur. Per ipsa quoque poena transibat, quod in his grauior sensus poenarum sit. Multi cum iam percussores inrumpentes uiderent, paratos rapiebant cibos ne uel ipsi defraudarentur supremo uiatico uel certe futuram mortem ulciscerentur. Et quo grauior uidebatur crudelitas, nom esuriebant ipsi qui rapiebant cibos esurientibus. Rapinis enim sibi aliorum opes aceruauerant et alienis conditis pascebantur, cum ipsi qui congesserant esurie ieiunioque tabescerent. Si qua materno affectu percita, miserans uagitus infantiae sucum ciborum ore proprio uellet infundere, pii operis poenas luebat suspensoque a ceruice uel haerenti ad mammillas pignore simul transfigebatur. Plerique etiam beneficium putantes mori egrediebantur urbem, ut herbas uellerent uel radices depascerentur aut cortices arborum detraherent, si quid in his uiriditas ad cibi solamina subministraret; quos inuenientes Romani necabant. Aut qui hostem euaserat in ipso portae ruebat limine fame tabidus ore inualidus, quem iam et ipsa mandendi officia destituissent. Regressos quoque excipiebant feralior manus, quae de gremiis miserorum summo quaesita periculo per acerbissimum extorqueret nefas nec partem reseruaret pro mercede saltem periculi. Moriebantur itaque maiore suorum quam hostium inpressione. Ea enim quae etiam hostis indulserat ciuis eripiebat, nec rapuisse tamen huiusmodi cibum proderat, quippe non multo post uirenti corpore, turgescentibus mediis, intimorum dolore uiscerum quatiebantur, aut aluo soluti deficiebant exhaustis uiribus, ut uoti paeniteret quod ad tempus solacio erat, post supplicio. Dein lacertis uiridibus ceterisque serpentini generis coctis exuuiis pestem addebant. Nam equorum cadauera si forte repperissent inter se trahentes proelio graui decernebant. Nec ab hoste quidem quae coaceruarentur exitia feriabantur. Nam cum se de urbe plurimi cum filiis ac mulieribus egredientes in eam partem, quae praeruptorum profundo praecipitiorum sinuauerat, contulissent, Romani, uel ut captiua abducerent mancipia minoris praesertim aetatis, uel ut ualidiorem ferirent, ne quis forte bellantibus obrepere auderet, speculabantur, ut si quis cibi quaerendi gratia, dum rimatur radices agrestium, ad ulteriora spatia prodiret, interciperetur. 

<hegesippus_pseudo. excid. hiero. 5.18.3> Nec tamen circumfuso licet hoste cohibere se poterant, quibus fames audaciam dabat, cum paruos liberos macie consumi et aperta fame ora frustra extendi ferre non posset affectus parentum, quos socios sibi adsciuerant ad periculum, ne pro se quasi fugae suae obsides a seditionis auctoribus occiderentur. Cogebat fames egredi quibus beneficium erat ferro perire ieiunii conparatione: contra Romani, quia contemtores eos mortis arbitrabantur, augebant genera suppliciorum uerberantes prius, adfigentes quoque patibulo crucis quemcumque offenderant, quo uel ceterorum temeritas cruciatuum specie a lacessendi insolentia reuocaretur. Miseranda itaque passio Tito uidebatur tantarumque acerbitas calamitatum. Capiebantur innumeri, quingenti ferme ad diem cruciabantur camposque ante urbem miserabilis pompae ordine praetexebant ut de muris aspicerentur. Miserebantur Romani, non mouebantur Iudaei, conpatiebantur hostes, socii non flectebantur, facilius apud aduersarios pietas quam apud socios reperiebatur. Tamen accendebantur plerique indignatione, quod in tantis malis deteriores fiebant. Diuersis modis adfixos cerneres uariasque poenarum species, formas suppliciorum tam innumerabili multitudine, ut iam locus patibulis deesset, patibula corporibus. Furebat intus Simon, fremebat Iohannes, insidiabantur singulis per ministros suos. Si quis fugere temtaret, tractus per humum discerpebatur. Eorum quoque qui abierant proximi cruciabantur aut cruci adfixa plerorumque cadauera suis qui lapsi fuerant ostentabantur. E diuerso etiam ipsi murum quadam patibulorum segete praetexuerant quasi de aduersariis triumphantes, si quos de suis ad Romanos uelle confugere deprehendissent, ut ceteros transfugiendi metus incesseret. Nullus locus immunis acerbitatis, foris captiuitas, intus fames, formido utrobique. Minus tamen timebantur arma quam tormenta leuiusque erat confici tumultu potius hostico quam parricidio. Nec intermittebat tamen Caesar inuitare factionum principes ad spem deditionis. Namque extructis aggeribus denuntiabat non longe afuturum operis effectum, imminere urbi excidia, consulerent sibi ut et salutem lucrarentur et templum incendiis eriperetur. Id quo facilius crederent, amputatis plerique Iudaeorum manibus dirigebantur, ne uoluntario transfugio transisse ad Romanos aestimarentur et quasi perfidis non deferrent fidem uel eos ipsi necarent. At uero illi pro admonitione adsidua grauia retorquebant conuicia. Funestiorem sibi humanitatem Caesaris quam crudelitatem uideri, quod altera libertatem eriperet, altera uitam auferret. Malle se liberos mori quam seruos uiuere. Deuouisse animam suam templo. Immortalitatem futuram, si, cum templo exusti, aris ac foris patriis inmorerentur. Nihil egisse Titum, eripuisse parua, dedisse plura. Pro templo sibi paradisum succedere illoque se qui pro templo dei pugnauerint transferendos, tantum ne oculis suis triumphos Romanos uiderent et captiua iugo colla subicerent. Consecrari paruulos suos, non interfici quorum parentes caelestium propugnatores fuerint sacramentorum. Quo commotior Titus ut eos saltim eriperet qui inuiti adtinebantur, admoueri iussit machinas.   

<hegesippus_pseudo. excid. hiero. 5.19.1> Erat in exercitu Antiochi Commageni filius, qui uenerat ad belli societatem, impiger sane iuuenis et manu promtus sed consilio parum prouidus; qui moderationem Romani exercitus lentiorem ratus nec considerans muneris difficultatem insinuauit Caesari, mirari se, quod cunctarentur Romani murum succedere. Risit Titus et ait: ‘Commune est opus.’ Eo sermone iuuensis sese proripuit cum his quos armatos Machedonicum in morem promtiores ad bellandum habebat. Namque hic et aliis subnixus aduenerat, cohors tamen, quae appellabatur Machedonum, et uiribus corporis et proceritate ipsa praestare ceteris aestimabatur. Quibus adpropinquantibus bellum adoleuit. Contra de muro promtius decernentibus, quos extrema urguebant pericula et successus praesentis certaminis animabat, cum inferiores a superioribus frequentius transfigerentur, ad superiores non omnia peruenirent spicula, filius tamen regis, iuuenta alacris, armis munitior, comitatu succinctior, alios eludebat ictus, alios repellebat, quos etiam ut caueret suggerentibus sociis instruebatur, et ideo integer a uulneribus perseuerauit. Sed de Machedonum cohorte plerique, quoniam pudori putabant etiam naturae aut munimentis cedere, pertinacius proeliantes uulnerabantur. Itaque conatu inrito cessere superioribus, docti etiam uiris Machedonibus, si uellent uincere, et alacritatem Alexandri ad proeliandum esse necessariam et uincendi euentum. Namque ille cum obsideret urbem morantibus ceteris et circa sollemnes machinas inmorante exercitu, adpositis inpiger scalis murum ascendit fugatisque praesentibus, qui de muro repugnabant, solus se in urbem deiecit. Nec erat temporis ut ipse sine comite portas aperiret, cum urguerent pericula, sed inmodicus animus ac uictoriae auidus in hostem prosiluit. Cessere agmina, sed quantos poterat solus prosternere? Deinde per diuersas urbis plateas circumfundebantur hostes. Si in unam partem Alexander incumberet, aliis post se circumuallandi copiam dare. Torquebat itaque uictor gressum suum, ne a populo circumdaretur. At illi conferti inter se urguere coeperant, inhorrescere super eum telorum uis plurima. Resultabat galea tinnitu, clypeus fragore saxorum. Ac ni metuentes duci inrupissent Machedones, uictor innumerabilium gentium intra urbem exiguam fuerat oppressus. Fuit igitur alacritatis quod murum insiluit, hostem deiecit, in urbem solus triumphali saltu sese proripuit, impetu suo fugauit populos; fuit tamen etiam euentus, qui maxime duci necessarius est, quod tantis ingruentibus populis, tot sagittarum iaculis, tot ruentibus spiculis, nullus fuit letali uulneri locus. Periculum itaque uirtus adtulerat, mortem quoque alacritas inuexerat, si euentus bellantem deseruisset. Ingressi sunt Machedones prorupta porta. Sic temeritas uictoriam inuenit et euentus periculum in gloriam uertit. Noster quoque Dauid cum pugnaret aduersum gigantas, intentus in hostem a tergo percussorem habebat, sed librantem ictus suos comes regis Abessa praeuenit. Verum Alexandrum euentus seruauit, prophetam gratia.   

<hegesippus_pseudo. excid. hiero. 5.20.1> Cedente itaque Antiochi regis Commageni filio ut cognosceret quod non formidinis sed cautionis esset Romani exercitus perpensa moderatio, ut aggeribus et uineis arietibus quoque et ceteris machinamentis murum adorerentur, extruebantur aggeres per numeros opere diuiso. Praecipui quattuor insurrexerant, e quibus unus e regione munitionis, cui nomen Antoniae, per mediam ductus erat piscinam quam Strutiam uocabant. Hunc aggerem quintus numerus triginta cubitorum in altitudinem fecerat iuxta Iohannis sepulchrum. Quibus e diuerso Iohannes princeps seditionum cuniculum suffodit et Romanorum opera suspendit. Ignorantibus his quid latenti cuniculo Iudaei machinati forent quia fulturis tabularum materieque subiecta superiora cuniculorum suspenderant, fraus omnis latebat. Itaque ubi oportunitas uisa, ignem adposuere, qui adultus sulpure et pice, quibus inlita erat materies quae fulcrum cuniculo dabat, ligna omnia facile consumsit. Incendium subiectorum ruina secuta est. Itaque Romanorum opera subito lapsa sonitum ingentem dedere. Puluere itaque et fumo repleta omnia plurimum tenebrarum obduxerant maioremque terrorem iniecerat latens causa. Deinde ubi consumtis alimentis ceteris, quibus primo opertus, liber postea ignis erupit, dolum prodidit et Romanis ad praesens quidem formido periculi minuta, sed euacuati laboris graue successit taedium — simul quod insultabant Iudaei, non mediocris angebat pudor — et in reliquum parandae expugnationis spes refrixit. 

<hegesippus_pseudo. excid. hiero. 5.20.2> In parte alia biduo post, cum iam murus ariete quateretur, Tepthaeus de Galilaea et Magassarus, Adiabenus et Agiras direptis facibus in machinamenta muralia prosilierunt. Nihil his uiris audacius, nihil terribilius eo bello ex urbe in hostem processit. In medium namque hostium proruentes non trepidauerunt, non retractarunt, sed tamquam familiarium suorum consortiis inmorati non ante remeandum putarunt, cum undique in eos pila sagittae spicula iacerentur, quam subiectis ignibus adolerent obsidialium instrumenta machinarum. Concursus ingens Romani exercitus, ut incendium restingueretur, Iudaeorum quoque clamor et studium, quae subtexerent impedimenta Romanis, ne subueniretur. Illi arietes properabant flammis subducere, isti adhuc spargebant incendia. Vnde comprehensis omnibus quae uri poterant Romanos flammae circumuallauerant, nisi mature consuluissent. Instabant enim acriter Iudaei atque hoc ipso, quod in ea parte conatus inritos non habuerant, successus audaciam alebat. Denique non contenti iam munimentis muralibus ultra progrediebantur atque ipsas Romanorum incessebant custodias et castellum, in quo praetendebant Romani, ultro euersum perrexerant. Nisi Romani nominis gloria et militae uetus disciplina, quae munia huiusmodi deserere grauioris poenae arceret formidine, furentibus repugnauissent, expugnatores ipsi urbium propriis cesserant munitionibus. Versa itaque species belli et usus obsidionis. Catapeltis et uelocioris generis iaculis sese defensabant Romani, ut Iudaeos repellerent quo ipsis ante genere resistebatur. 

<hegesippus_pseudo. excid. hiero. 5.20.3> Inter quae Titus aduenit clamore excitus et arcessitus ad remedium. Romanis continuo uires additae praesente Caesare et pudor aluit audaciam, clamante Tito graue Romani nominis opprobrium, si uersa uice suos amitterent, quibus iam hostium muri qui diruerentur defecerant. Diffidentes Iudaeos munitionibus sola niti temeritate; starent tantummodo Romani, uictoriam non defuturam. Itaque hortando pariter ac proeliando Titus statuit suos, auertit Iudaeos, qui non solum animis ad mortem parati sed ipso nisu corporis inruebant ut Romanos gradu mouerent. Nec mediocre fuit periculum Caesaris inter confusa omnia, cum ab hoste socius non discerneretur. Inter quae Titus in medio uersabatur audax iuuenta et gloriae cupiditate ad proeliandum acrior quo celerius uictoria consummaretur, in secundis triumphi ponens curam salutis.   

<hegesippus_pseudo. excid. hiero. 5.21.1> Depulsis tamen hostibus anceps consilium: alii reformandos aggeres, reparanda machinamenta muralia opinabantur, alii absistendum obsidionis periculis — aggeribus deesse reparandis materiem, commune cum uictis periculum — muro claudendam urbem consultius arbitrabantur, ut conficeret fames defectos subsidiis alimentorum. 

<hegesippus_pseudo. excid. hiero. 5.21.2> Praeponderauit huiusmodi sententia, ut clauderentur ne liberos excursus haberent, quo amplius et desperatione fugiendi et indigentia cibi conficerentur. Diuisis itaque per numeros portionibus propere murus surrexit, quo per circuitum omnem inclusa est ciuitas. Distribuit officia suis Caesar ut noctibus quoque custodiendi uices non omitterent. Prima uigilia ipse obeundi singulos custodiarum ordines munia curabat, secundam uigiliam Alexandro deputauit, dein per ordinem tribunis, prout cuiusque erat sollertia comperta, uices mandatae. Castellis murus per interualla intextus, in his manus militum praetendebat, uigiles ex aequo sibi somnos et tempora uigiliarum sortiebantur. Circuibant momentis omnibus murum per spatia quisque praescripta suo muneri de castello in castellum. Per ordinum et numerum uices nox frequentabatur. 

<hegesippus_pseudo. excid. hiero. 5.21.3> Praecisa undique spes Iudaeorum clausisque se infuderat fames atque in ipsas populi medullas descenderat. Personabant omnia gemitibus deplorantum miserabilis mortis supplicia. Repleta erant uniuersa seminecum et, si paululum expectares, cadauerum. Intra momentum deficiebant quos uiuentes reppereras. Ipsi quoque qui adhuc spirabant macie confecti imaginem mortis gerebant exhausti fame et tabe luridi, ne oculos quidem faciles adtollere, quia nullum uigorem naturalis motus consumta substantia dabat. Figura sola hominis remanserat, usus interciderat. Simulacra cerneres, officia desiderares. Arida cutis siccis haerebat ossibus. Si leuis motus uiuentem proderet, faetor redarguebat, exiles artus et color ita niger ut umbram putares. Nec humandi miseris officia subpeditabant exhaustis primo omnibus et continuo morituris. Et si cui uires aliquas recentior cibus dabat, congestio cadauerum spem ademerat, inpossibilitatem incusserat. Plerique etiam condiendis suorum funeribus immoriebantur et inexpleta supremi muneris officia suo quoque obitu derelinquebant. Ruebant super defunctos quos susceperant muniendos, ut ipse quoque oneri accederet cui leuando aduenerat, indigens eius ministerii quod alii deferebat. Nec erat ullus dolori locus in communi omnium calamitate, nisi quod auctores tantae miseriae superuiuebant, nec tempus querellae liberis quidem iam uocibus, si loqui possent — quid enim sibi iam morientes timerent? — sed tamen mutis iam sensibus aspicientes templum quasi inde ultio tam diri exitus deposceretur. Aruerant supremorum munerum lacrimae, quia omnem affectum uis mali clauserat. Obriguerat animus, omnis sensus haerebat plus quam lacrimanda tolerantibus. Deerat iam terra tumulis, defossis omnibus intra urbem locis, quae potuerunt dare usum sepulchri. Temtabant aliqui inter duos muros, nouum hostium ueteremque urbis, procedere nocturno silentio, periculosa licet pia tamen furta persuaserant. Itaque pro uno plures insepulti iacebant, eo, quod uni deferre gestierant pro bono munere, defraudabantur. Sed etiam ubi hostis deerat, fames operabatur. Sepultor plerumque praeueniebat sepeliendum et tumulo eo, quem alii parauerat, includebatur subitoque exanimis et lapsus, cum defodit, uelut quodam studio, operis sui ius uindicabat. Et ubi terra deerat, tabulata innectebantur, ut defunctorum cadauera loculis includerentur. Plerique eos sibi ipsi parabant manibus suis, ne deficeret huiusmodi ministerium atque in his sese sponte condebant, suspecti ne mors praeueniret et sepultor deesset. Silebant omnia metu, inedia uocem ademerat, ciuitas plena mortis et nullus heiulatus in exsequiis totius urbis. Et tamen sensus quidem doloris interierat, iniuria non desistebat. Non deerant etiam in tantis malis deteriores omnibus uiolatores etiam sepultorum. Quid dicam non horruisse cum inluderent mortuis et gladiorum suorum aciem in defunctorum cadaueribus pertemtarent, nonnulli etiam uiuentium adhuc urguendis corporibus experirentur, si tela sibi praeacuta forent? Et hic tamen usus plerisque rogantibus denegabatur, ut miseros ad grauiora supplicia fames depasceretur. Nequaquam tamen ultio morituris deerat, nam quod uiui non potuerant, uindicabant se mortui, ultorem sui faetorem creantes quo se de latronibus ulciscerentur. Cui grauiter saeuienti quaerentes remedium speciem quandam pietatis induerant etiam ipsi qui latrocinabantur, ut eos de publico aerario sepeliri iuberent. Sed ubi occurrere nequitum, tunc de muro defunctorum reliquias in profunda praecipitia deiciebant. 

<hegesippus_pseudo. excid. hiero. 5.21.4> Itaque aspiciens Titus praeruptos specus plenos cadauerum, saniem dilaceratis uisceribus innatantem, alte ingemuit et manus ad caelum eleuans testabatur hautquaquam illud sibi adscribendum, qui uoluisset ueniam dare si deditio procederet. Expectasse se ut pacem rogarent, paratum se fuisse ut incolumes reseruaret si bellum deposuissent. Iubet itaque rursus aggeres iaci licet iam non propinquantibus siluis, quia succisa erant omnia suburbana nemora siluarum. Vehebant materiem milites spe uictoriae solantes laborem. Nec tamen frangebantur animis principes seditionum. Furebat Simon nec tantorum mortibus exsaturatus cedebat et quia inimici deesse coeperant, in socios conuertebatur.   

<hegesippus_pseudo. excid. hiero. 5.22.1> Denique ne Matthian quidem, quo auctore in urbem receptus est, inexcruciatum necauit, nullius apud se conuictum flagitii sed insimulatum proditionis et suspectum consilii, quod in usum plebis sedulo et sine ulla fraude tamquam familiari crediderat insinuandum. Id alte inpressum aliquamdiu tenuit, nec iam se ut amico credidit, sed alio indignationis indicio simulato. Ergo insimulatum apud se quod cum Romanis studio congrueret et conueniret, rapi cum filiis iubet. Arcessitur nec defensionis ulla copia datur, ante examen adiudicatur supplicio nec suboles eius excipitur sed poenae adiungitur. Orabat non uitae usuram sed mortis celeritatem, naturae ordinem, ut prior occideretur, nec filiorum neces expectaret, nec superstes esset funeribus liberum suorum ipse continuo funus futurus. Non impetrauit quod ipsa pietas exigebat, etiamsi non rogaret. Et hoc rogabat reddi sibi pro munere quod ei urbem aperuisset. Reus quidem patriae sed conciliator Simonis, debuerit ille hanc poenam ciuibus, debebat tamen ei Simon gratiam: quo crudelior, qui nec amico pepercit, nec patrono receptionis suae poenam relaxauit. Ducitur ad supplicium pater cum tribus liberis, nam quartus fuga se exemerat. Statuitur in conspectu Romani exercitus insultationis specie, ut supplicium eius uiderent ad quos egredi desiderasset. ‘Liberent te,’ inquit ‘si possunt amici tui.’ Deducuntur et filii. Nec suprema liberis oscula dare nec ultimo conplexu filios suscipere permissus, non fraudatus tamen uocis patriae libertate, miserabili filios alloquio prosequebatur: ‘Ego, filii, uobis hostem induxi, ego carnifices adhibui, quando Simonem ingredi in urbem rogaui. Ille dies nobis mortis huius, ille parricidalis causa spectaculi. Merui, fateor, nec culpam excuso: dum unum reprimere gestio, deteriorem arcessiui. Ad auxilium Simon petitus et ad parricidium patriae conuersus sedula consilia in crimen deduxit. Rei sumus patriae qui defensorem quaesiuimus. Et recte quidem soluimus poenam inprudentiae non tamen perfidiae. Absoluit nos Simon ipse dum perimit, qui pronuntiat non sibi a me donatam sed patriae contuitu petitum, ut contra Iohannis saeuitiam auxilio futurus quam primum adesset et Idumaeos induceret. Putabamus duobus inter se conserentibus liberam plebem futuram. Quis mihi crederet non tibi id me studio detulisse sed de malis hoc tolerabilius aestimauisse, nisi tu occideres? Sed quid ego sic loquor quasi crimen excusem? Nihil sane mea sententia grauius facere potui, quam quod te in ceruicibus nostris locaui. Sed in eo patriae reus, non tibi fuerim. Debuerim ego ciuibus mortem sed tu mihi gratiam. Debuerim patriae poenam proditionis quod te induxerim: tibi quando esse proditor coepi? Si fugiendum putassem, consulueram mihi, non uiolaueram patriae necessitudinem. Quis enim hostem non defugit et hostem internum? Ac te ciuem putauimus sed hostem inuenimus. Ad auxilium petitus quid rependisti, quid ante pollicitus et quo postea conuersus? Ingressus eras ut hostem expelleres, non ut hostem exerceres, ut prohiberes neces, non ut ipse adiungeres, ut latrocinium repelleres, non ut ipse latrocinareris, ut subuenires innocenti populo. Cur in ipsum tua arma uertisti? Ante latrocinio adpetebamur, tu bellum intulisti. Ante pauciores ad mortem rapiebantur, tu stragem populorum fecisti. Quis proditor patriae, quis Romana arma plus iuuit, nisi qui extinxit patriae propugnatores, nisi qui eripuit tantorum ciuium defensionem, nisi qui ab hoste in socios detorsit mucronem? Hostis extra muros pacem offerebat, tu intra muros proeliabaris, ille obsidionem uolebat soluere, tu expugnationem adproperabas. Ille prohibebat incendia nostrae urbis, tu flammas in ipsa templi iaciebas fastigia. Ille nostrorum contuitu sacramentorum indutias dabat, tu per ipsos sacrorum dies altaria dei supremo urbis excidio, sacerdotum quoque sanguine restinguebas. Ille muros, tu templum obsederas. Coaceruo crimina mea: ego patriae manus intuli, ego tuum furorem armaui, ego haec uniuersa deliramento quodam senectutis exitia inpressi. Agnosco dementis aetatis inprudentiam. Confessione leuemus pudorem, quoniam negando peccatum exuere non possumus. Duo prae ceteris excidium patriae adcelerauimus, ego errore consilii, tu proposito parricidii. Pendo igitur tibi, patria, debitas poenas et hoc ipso Simoni gratias ago, quod cineribus tuis superstes non ero. Atque utinam nec liberis essem superstes, sed ad sceleris tui, Simon, acerbitatem filiorum neci spectator adsisto. Merui, fateor, qui Iohannem pictum uidere non potui et te armatum elegi. O praecipitem senectutem! Imaginem timuimus, tyrannum expetiuimus. Ego fideiussor tuus, ego deprecator tuus legationem pertuli. Ego te dominum rogaui, percussorem introduxi. Spectemus ergo quae fecimus: Iohannis nos cera terruit, Simonis latrocinia delectauerunt. Celeretur itaque pompa funeribus, ueniat carnifex, filios ante ora patris patremque obtruncet super filiorum cadauera. Hauriam miserabilis senex ictum carnificis super colla pignorum saeuam librantis securim. Quo spectaculo nihil funestius nisi ille qui iubet. Crudelis, sceleste, facio quod praecipis, facio sed inuitus. Habeo tamen consolationem tantae calamitatis. Patior quidquid miserrimum est, dum tu iusseris. Quidquid est immanissimum subeo libenter te arbitro. Implesti mensuram scelerum saeuissimorum. Liceat saltem adfari liberos, extremum pignoribus uale dicere. Sit ullus ultimis locus osculis, quae nobis etiam cum feris communia sunt. Non prohibeatur miserabilis amplexus naturae, quem etiam defunctis potest casus donare. Quod igitur ad poenam praecepisti, proficiet ad pietatem mihi. Cadam super funera mea et insepulta adhuc uelut quodam corporis mei cespite tegam, ne discerpant uolucres aut ferae deuorent. Lambam lingua patria sanguinem meorum pignorum et meo diluam, ne lambant bestiae. Et fortasse addet hoc pietas et miseratio naturae ipsius, ut artissimo amplexu moriens liberos meos stringam, ne tu possis separare, cum uelis. Certe si separaueris corpora, animas tamen non separabis. Sed satis, iam satis lacrimarum uiaticum sumsimus. Praeite, fili, et secuturo patri uiam parate. Si potuero consequi, comitabor simul, et si illic impedimento erit senectus, quo uigentes iuuenes minus consequar, ad mansionem praecedite ut fessum patrem suscipiatis diuturno hospitio. Volui quidem praecedere ipse et rogaui, sed non impetraui. Tamen quod innoxii estis, eo meliora uobis hospitia deferentur, quam si ipse accersitor Simonis praeuenirem. Grauat me illa legatio licet a ciuibus mandata, petente populo suscepta. Praecedite ergo, filii, mundiore supernum iter carpentes uestigio. Et Macchabaei matrem praeuenerunt, sed illi ad praemium, nos ad supplicium. Spectauit tamen pia mater morientes filios et supra suorum se uolutantes sanguinem, uidit complectentes se inuicem fratres naturae necessitudine, et suo laetabatur triumpho, quem de tyranno consequebatur. Diuersa quidem patientum merita, sed eadem saeuitia utriusque praecipientis. Inuenit hoc Persica Antiochus immanitate, apud ipsos enim nouorum sunt commenta suppliciorum, tu secutus es. Ille tamen seruauit ultimam matrem ad persuasionem regiae uoluntatis, tu seruari iussisti patrem ad cruciatum paterni doloris. Consolamini uos, filii carissimi: patimur nos quod passi sunt martyres, Simon statuit. Quod persecutor barbarus inuenit, tyrannus praecepit. Proficiscamur igitur uolentes, et fugiamus conuentus latronum. Sane cum in illam domum perpetuam decesserimus, si qui ad nos uenerint qui requirant, quid agat ille quondam populus dei, quid illis respondebimus, maxime si uobis utpote iunioribus integer aeui Ionathas, mihi Saul utpote peccatori occurrerit? Quid, inquam, dicemus, nisi populum illum, Iuda nouellum dilectum, quem mare fugit, cui sol stetit, cessit Iordanes, populum illum, inquam, cui peruius fluctus fuit, aer fertilis, terra caelestis, quae non, ut nostra haec terra, speciem corruptionis induerit, sed resurrectionis gratiam adsumserit, seruire nunc Idumaeis et subiectum esse Simoni latronum principi, nec seruitutem ipsam habere securam nec periculum cum libertate? Quid ad haec responsuros putamus, qui elegerunt bello perire quam libertati patriae superuiuere? Quid etiam Mattathiam responsurum Macchabaeorum auctorem, qui maluit obseruando legem sabbato feriatus mori quam proeliatus uiuere, si audierit quomodo Simon non solum sabbato caedes ciuium innumeras agitauerit, sed et ipsos sacerdotes domini numeniis et omnibus sanctis festae celebritatis diebus iugulari coegerit? Quantum ingemescet Iechonias, cum audierit Simonem, qui seditionibus primo urbem euerterit, caede ciuium uiolauerit templi uetustam religionem, conuentum totiens ut sui deditione urbem exueret incendio, malle perire omnia, excidi urbem, templum exuri, plebem totam interfici, ne occupatae inclinet dominationis fastigium! Quantum, inquam, dolebit Iechonias, licet tempore malorum urguentium minus felix imperio, melior tamen filio. Pater enim sibi minus felix esse quam patriae, licet miserabiliter pie tamen, maluit. Itaque se cum sua prosapia egressus urbe Babyloniis obsidentibus in seruitium dedit, ne euersam patriam et populum dei captiuum uideret. Filius autem aerumna pari sed affectu inpari, dum sibi metuit, et se in exilium et urbem in excidium deduxit. Hic itaque infelix patriae nec sibi felix qui et liberos suos et oculos amisit, ille autem prudentior qui captiuitatem ciuium sua redemerit captiuitate. Denique exitus docuit. Iste in regno senior, ille iunior in seruitio defecit, quamuis ei postea thronum regium Babylonius rex iuxta se constituerit et consilii detulerit praerogatiuam, miserae solacia calamitatis. Denique tolerabilior iam mea sors est post liberum necem mori quam uiuere, ut scias quam crudelis sit qui filios ante ora iugulet patris. Cuius etiam regalia munera deteriora sunt quam pietatis uulnera. Aut enim tam impia inferre primo non debuit, aut tam honorata postea substituere. Quasi quaeuis dignitas redimi possit filiorum amissione, aut compensari caedes subolis quouis usu honoris. Nulla profecto, nulla dignitas tantum dolorem ableuat. Nullus honos curat hoc uulnus nisi sola mors, quae sensum adimat, recordationem auferat. Festina ergo, percussor. Remorare tamen, dum liberos uideo, dum, priusquam moriantur, aspicio, ne quis aetatis forsitan inmaturitate turbatus mortem timeat, cum saeuiorem euadat tyrannum. Beneficium est, filii, mori ne patriae uideamus captiuitatem. Tolerabiliora corporis quam mentis uulnera. Iam tolerabilius et uestras neces specto quas refugiebam, ne spectem neces in commune omnium, ne uideam patriae bustum et totam urbem sepulchrum suorum. Beatior tamen qui mortuus fuerit, quam reseruatus. Summe deus, ne inter noxiorum greges sternatur Simon cum liberis suis. Spectet captiuus quae intulit. Immo minime’, inquit, ‘nam quae potuit cogitare, potest ferre. Nec tamen ea inprecor. Consideret, quam graue nefas quod non potest uel uoto retorquere qui patitur, si acerba ultio, quam saeua commissi sceleris immanitas. Sit quod optat, patriae captiuus superstes, quia peiora sunt uitae ludibria quam mortis supplicia. Sed iam finis uerborum sit. Festina, carnifex, dum cruentatum sanguine filiorum gladium geris, percutere patrem ut uulnus refrigeret. Hoc solum morituro medicamentum est, hoc solo non sentitur ictus mucronis, dolor uulneris. Percute sub conspectu Romani exercitus, sicut imperatum est, ut spectent uindicaturi. Misereatur hostis, quia socius non miseretur, iudicent Romani, quia Simon occidit sine iudicio. Testes sunt ipsi me non proditorem patriae sed defensorem fuisse, qui pugnantem uiderunt non deserentem. Liberis ego meis, si potuissem, hostem auertissem, non hostem aduocassem: atque utinam nec Simonem accersissem!’ 

<hegesippus_pseudo. excid. hiero. 5.22.2> Nec finis ullus adhibitus tantae crudelitati: iacebant adhuc cum patre insepulti liberi, adiungitur et sacrilegium spectaculo parricidali. Caeditur Ananias sacerdos claro genere ortus, licet nemo clarior sit splendore generis quam munere religionis. Illo enim affectatur nobilitas, hoc non desideratur. Habeat sibi uetus prosapia diuersorum fasces honorum, habent et sacerdotia suos fasces, qui eleuantur non umeris sed moribus, et attolluntur non uirgarum proceritate sed laborum perseuerantia, fidei altitudine, pietatis fastigio. Percussus est etiam scriba Aristeus clarae et ipse originis et cum ipsis alii de plebe quindecim praeminentes ceteris, licet iniustam necem non nobilitas faciat sed innocentia. 

<hegesippus_pseudo. excid. hiero. 5.22.3> Praeoccupantur etiam undecim uiri, qui pariter conspirauerant commoti scelerum eius atrocitate et sibi quisque metuentes quae in alios exerceri uidebant, quod infidelis etiam amicis foret et spes ademtae, populante uniuersos fame, Romanis iam iamque inrupturis, turbato Simone ad opem defensionis, bacchante ad officinam crudelitatis, facilisque inlecebra proditionis, quod Iudas unus ex ipsis turrim tuendam susceperat. Is igitur cum Romanos uocaret traditurum se pollicens turrim, fastidientibus aliis quod tam sero proditio procederet, aliis dubitantibus quia frequenter promissa deditione dolum parauerant, praeuenit Simon et de uniuersis conspirationis sociis poenam exegit. Corpora quoque eorum de muro praecipitata.   

<hegesippus_pseudo. excid. hiero. 5.23.1> Clausus tenebatur Iosephi pater nec ulli ad eum accessus patebat. Eo studiosius Iosephus ad deditionem inuitabat Iudaeos et inconsultius murum successerat, ut liberaret patriam cum patre. Quo loci saxo percussus caput concidit, ac paene iactis desuper telis oppressus fuerat, nisi praecepto Caesaris missi forent, qui eum protectum clypeis eriperent neci. Comperto mater filii sui uulnere et insultantium latronum consternata uocibus mortis eius formidinem simul et fidem induit. Miserabiliter quoque deplorare occepit ad hos fructus fecunditatis se reseruatam, ut nec officio uiuentis filii potiretur nec sepeliret defunctum. Voti quidem sui fuisse, ut ipse potius matri sepulturam daret, inter eius manus supremum exhalaret spiritum, ille frigidos artus deficientis foueret, ille ultimos ore anhelitus legeret, ille oculos morientis clauderet, ille spirantia adhuc ora componeret. Sed quia uoto exciderat, solacium fuisse, si uel ipsa interesse potuisset filii morientis supremis, miserabili quidem sorte sed tolerabili tamen, ut quem superstitem optauerat eius uel funus teneret, ‘uerumtamen uel de muro’, inquit, ‘spectare mihi mea funera liceat, etsi contingere non licet. Vtinam quidem nemo arceret! Sed quem metuam destituta tanto filio? Quid pertimescam cui beneficium est mori? Vtinam in me tela sua omnes contorqueant, me gladio transfigant! Quod uiuens non potui, mortua saltem filii mei corpus ueste mea protegam. Abundat unius uestimentum ad sepulturam duorum, et fortasse quisquam hostium miserebitur, ut amictu filii matris oculos tegat et oculos oculis manus manibus oribus ora conectat’. Proripiens se itaque ad muros caelum ipsum miserabili questu replebat. Insultabant sui, flebant Romani, apud socios crudelitas, apud hostes misericordia. ‘Figite’ inquit ‘me, si qua est pietas: ego genui, quem persequendum putatis. Ego infelicia ubera dedi, me extinguite, si de illo uindictam quaeritis.’   

<hegesippus_pseudo. excid. hiero. 5.24.1> Dum ista deplorat, ecce ad uocem matris processit Iosephus et deflere coepit quod euaserit, cui dulce fuerat ante patriam mori et pro patria, dum salutaria suadet, procumbere, se iam non pro parentum contendere salute, qui depositi aeuo, cum in carcere uitae finem supremum exigant, liberantur si moriantur, sed pro ara pro templo pro semirutis adhuc urbis moenibus trepidare. Obtulisse se uulneri ne patriam euerti uideret. Qua excitati querella plerique ad Romanos transeundum rati qua potuerunt uia subtraxere sese insidiis latrocinantum, et custodiis praetendentium. 

<hegesippus_pseudo. excid. hiero. 5.24.2> Quibus quidem Titus misericordiam promissam reseruauit, sed alia grauior aerumna accidit. Namque ubi data alimenti copia, coepit oneri esse cibus qui prius usui fuerat, desuetisque edendi officiis ministerium feriabatur. Nulla uis dentium ut cibum manderent, nulla arteriorum substantia, panem adrodere nullo poterant modo. Si quid sane sorbuissent mollioris alimoniae, interclusis iam faucium meatibus strangulabantur. Obriguerant interiora uiscerum, obstructi erant ductus ciborum, aruerant iecoris uenae quae cibos adtrahunt. Perierat usus, auiditas cumulabatur, uirtus defecerat, adpetentia manebat. Ruebant supra cibos miseri et inualidos morsus more infantum meditabantur. Plerique uisis alimentis ipso gaudio deficiebant, atque inter exoptatos sibi cibos moriebantur solati miseriam quod uotum impleuerant. Sed erat pompa lacrimabilis, cum plures a cibo ad periculum surgerent quam ad salutem, ut et uictus noceret. Inflabantur enim insolito cibo corpora potius quam reficiebantur, et quasi quodam hydropis morbo distenta poenas dabant. Et si quibus ulla adhuc uirtus edendi, auiditas modum nescia quod ferre non poterant supra mensuram ingerebat, repentino cibo farti disrumpebantur. Quid enim graue non erat quibus erat grauis et solus affectus, ut obesset uidisse quod desiderabant? Incapaces enim affectuum per longam famem oppressit etiam sensus naturae et ipse gaudii motus grauauit. Nihil igitur mirum si exhaustis periculo cibus est. Denique post biduanum ieiunium si quid auidus sumseris, statim crudescit. Vnde plerisque moris est ut sucum lactis infirmis uisceribus infundant, eoque cum melle permixto temperent umorum exasperatam ieiuniis intemperantiam, et defectionem corporis uelut infantiam quandam molliore cibo nutriant. Sic ergo nonnulli Iudaeorum, qui ad Romanos confugerunt, potuerunt euadere quadam arte pensantes moderamina cibi, donec desueta edendi caro in suos usus rediret. 

<hegesippus_pseudo. excid. hiero. 5.24.3> Nec hoc tamen profuit miseris sed causa maioris exitii fuit. Nam cum ex his plerique accepto cibo aluum purgarent, egesserant aliqui biniones aureos quos absorbuerant cum adornarent fugam, ne deprehensis, quia insidiatores omnia perscrutabantur, non solum dispendio sed etiam periculo forent. Scelus enim ducebatur aurum quemquam praeter latrones habere. Hoc itaque postea Iudaei specie miserabili inter inquinamenta alui aurum legebant. Comperit id quidam e Syris et ab uno in omnes opinio manauit. Quod genus hominum praeceps ad auaritiam et paratum ad uersutiam nihil tam atrox sit quod refugiat, nihil tam turpe quod erubescat studio pecuniae. A Syris in Arabas diffusa fama, quibus et non minor auaritia et feritas barbaricae propior immanitati: eo quod farti auro Iudaei forent, diripiunt quoscumque offenderant aduenientes, contra fas, contra leges deditionis, contra promissum Caesaris. Quos occidi non licebat, incidunt adhuc uiuentes cruentisque manibus euiscerant uentris secreta. Aluum scrutantur et inter eius manantia purgamenta aurum requirunt non minus turpiter quam illi quos adigebat fames, insuper etiam saeua crudelitate. Multa acerba eo commissa proelio, nihil hoc uno acerbius. Denique una nocte duo milia fere uirorum discissa sunt tali flagitio, diuisisque corporibus quaestus suos Syria numerabat, Arabia negotiationis recensebat emolumenta, quae sine transfretati maris periculis nouo crudelitatis commento in usum lucri uerterant et mercem putabant. Quod etiam nunc in huiusmodi hominum genere reperias et nonnullis Aegyptiorum, ut curandis funeribus negotientur et officia humanitatis uendant mercaturae compendiis. Misera fames auri nihil sequendum putat nisi quod ad praesens lucrosum, nihil honestum quod pecuniae uacuum. Grauis iam dudum grauis inoleuit humanis affectibus quaerendi cupido et mercatura facta est uita hominum. Veno et emto uiuitur. Serpsit itaque uitium in uniuersos, ut iam tolerabilior sit commutatio mercium quam morum animorumque. Infecit Syrorum auaritia etiam Romanum exercitum. Nihil enim facilius in alterum transit quam pecuniae amor et desiderium habendi, praesertim finitimas opes, quibus uicinus adurat. Nec est ulla passio quae magis animi uirtutem effeminet quam cupiditas diuitiarum. Denique uersutia laudi datur, paupertas probro habetur. 

<hegesippus_pseudo. excid. hiero. 5.24.4> Impediuit hoc uindictae seueritatem, quia innumeri reperti tanto furori obnoxii. Ideoque Titus, qui uallare circumfuso exercitu Syros et Arabas proposuerat, contemplatione multitudinis reuocauit sententiam, ut superioris delicti gratiam faceret, et ne postea committeretur poenam denuntiaret, uerborumque austeritate grauior suos argueret, quod auro succincti et argento pretiosisque telis nitentes nec arma sua erubescerent, ut tanto se dedecore dehonestarent. At uero Syros et Arabas increpare, quod immemores Romani nominis dictu quoque horrenda excogitassent. Venisse eos ad belli societatem, non ad exercitium flagitiorum. In exercitu Romano non solum uirtutem corporis sed etiam mentis requiri, nec tantummodo fortitudinem in hostem sed etiam disciplinae normam spectari, ne crudelis, ne impius, ne insolens miles sit, ne praedae potius quam uictoriae intentus. Ea grauia uideri militiae flagitia et uindicari atrociter. Inter arma quoque leges ualere, fide melius bella geri quae seruetur etiam hostibus. Si ergo et armatis debetur, quanto magis precantibus! Proinde cauerent ab huiusmodi flagitiis, ne et uictoriae exsortes et salutis fierent. Neque se diutius passurum, ut eorum scelesta facinora Romanis adscriberentur, quibus oneri quam usui forent. Itaque repressit aliquantum, non exsecuit auaritiam Syrorum, ut arbitrum fugerent, non ut praeceptum fouerent. Denique explorato prius si forte Romani militis deesset praesentia, de miserorum uisceribus execrabile lucrum proferebatur. Nec tamen in omnibus sequebatur etiam praedae euentus sed in paucis, quo crudelior feritas, quia non solum propter opes sed etiam propter spem lucri plurimi extinguebantur, cum latrones ipsi et saeuiores piratae latronibus latrocinio temperent, ubi praedam non senserint. Solius enim barbaricae immanitatis est gratis nocere. Nam et ipsae ferae ut interficiant praedam sequuntur. Foris itaque poenae acerbae, intus immanior Iohannes.   

<hegesippus_pseudo. excid. hiero. 5.25.1> Denique cum talia gererentur a Syris, etiamsi aliqui reuocarentur indicio comperto, transfugere tamen alii non desinebant. Inter quos Manneus Lazari, qui asserebat per unam portam sibi creditam centum quindecim milia mortuorum elata additis adhuc octingentis octoginta funeribus, ex quo ipse tuendi uicem huiusmodi recepisset muneris, idque solo eorum numero collectum, qui mercede publica sepulti forent, praeter eos quos sepelierant sui — quae autem sepultura nisi ut de muro cadauera deicerentur? — post ipsum plerique non ignobiles uiri confugientes ad Titum sescenta milia defunctorum fuisse quae per portas elata numerata sint commemorabant. Eorum uero cadauerum, quae propter infinitam pauperum multitudinem efferri nequiuerint atque in maximis domibus diuersorumque operum spatiis constipata sint, numerum fuisse inaestimabilem. Et adhuc erat processus malorum, quae iam superiorum omnium finem uicerant, adhuc saeua obsidio, bellum graue, maioribus iam tamen Iudaeorum animis quam uiribus. Super omnia uero fames taetrior, quae insidiaretur iumentis aluum purgantibus et uetusta rimaretur boum stercora, ut, quod uisu erat horribile, hoc fieret esca esurientibus. 

<hegesippus_pseudo. excid. hiero. 5.25.2> Miserabilis congeries insepultorum corporum et circuitu longo terra ipsa tecta cadaueribus, repleta ante muros omnia, terribilis species, horror grauis, odor pestilens, qui nec uictores nec uictos discerneret, utrisque simul noxius et maiore Romanorum impedimento, quibus necesse erat iacentes reliquias cruentato proterere uestigio, terrae ipsius inculta, succisis omnibus quae ad usum militis et machinarum necessario conueherentur. Per tredecim ferme in circuitu urbis milia longe lateque uasta humus et nudum gignentium solum. Omne illud pomerium, in quo ante nemora uiridantia, horti inhalantes floribus, diuersa pomaria, suburbana praedia gratam sui speciem dabant, si quis postea uidit, hospes ingemuit, incola non recognouit, et ad genitalem regressus locum, cum praesens adesset, patriam quaerebat.   

<hegesippus_pseudo. excid. hiero. 5.26.1> Reparatis aggeribus et uineis ceterisque machinis obsidionis renouatus est belli furor et quasi ad extremam operis manum utrimque studiis conspiratum. Totius enim periculo certaminis decernebatur, quia et Romanis soluenda obsidio foret, si aggeres uel arietes incenderentur, quibus per inopiam siluarum reparationis subsidia non subpeditabant, et Iudaeis excidium patriae incumberet, si manu cederent, cum quassata murorum reparatis arietum ictibus resoluerentur. 

<hegesippus_pseudo. excid. hiero. 5.26.2> Processere itaque Iudaei cum facibus adeo feroces, ut, tamquam cessuro sibi Romano exercitu, incendia in machinas spargerent, obsidionem soluerent. Sed exhaustae iam uires fame et res fractae priores successus negarunt. Substantia defecerat, audacia manebat. Contra Romanis maior pudor, si ab his qui extremum fame spiritum traherent uictoria de manibus eriperetur. Conserto itaque proelio repulsi principes seditionis ad murorum subsidia bello inpares recurrerunt. Sed ubi dubia murorum cessura repetitis ictibus Iohannes haut incuriosus extremi subsidii circumspexit, interiorem murum quasi in C litteram duxit. Postero itaque die conuulsa parte murali fragor labentis aedificii et exercitus Romani clamor simul increpuit quasi patrato excidio muri prolapsione. Sed ubi conclamatae urbis resultauit sonus, uersa rerum uice noui muri species inprouisa Romanorum gaudia restinxit, Iudaeorum audacia successit quia periculum differebatur. 

<hegesippus_pseudo. excid. hiero. 5.26.3> Tunc Caesar exercitum adhortari coepit, ut nouum illum murum sine ulla cunctatione adoriendum putarent, quem constructio recens infirmum et facile solubilem proderet. Auderent modo animis procedere, fragmenta muralia ascendendi facultatem datura, ut proeliantes Romani Iudaeis de superiore loco decernentibus adaequarentur. Et quia cunctantes uidebat rei difficultate, ualidissimos quosque iuxta se congregans in bellum accendebat tali oratione.   

<hegesippus_pseudo. excid. hiero. 5.27.1> ‘Omnium rerum exitus plus negotii quam principia habere nulli incognitum, fortissimi commilitones, quia consummatio suscepti muneris maiorem quaerit laborem. Siquidem toto libera currit nauis mari, etsi non semper a puppe uentorum adspirent flamina, gubernator tamen obliquat uelorum sinus, et sine refragio fretum scinditur: sed ubi ad portum uenitur, oportuna aurarum temperies necessaria est et angusto ingressus nauium coercetur limite. Maior itaque periculi cura, ubi spes propinqua. Aedificantibus quoque plana exordia fundamentorum sed ardua celsorum opera fastigiorum. Et plerumque in ipso claudendi operis fine mercedis suae munere defraudatur miserandus faber, aut culminis lapsu obrutus aut instabili deceptus uestigio, ut ad inferiora decidat. De agricola quid dicam, cui procinctus laboriosior messis quam segetis, uindemiae quam putationis, et adultis fructibus grauiora semper metuenda pericula? Nihil ergo nouum si adhuc uos in ipso portu consummandi cursus periculum manet, quia per angustiora uiarum scandendum est ad Antoniam, quo deiectis inde aduersariis superiorem occupantes locum ac supra uerticem locati hostium ipsos quodammodo anhelitus eorum intercludamus. Sed difficile hoc uobis uidetur, commilitones. Quasi uero ad ludum, non ad bellum conuenerimus, in quo aut uincendum aut moriendum sit uiris! Tunc ergo debueratis excusare, quando ad proelium ueniebatis, ut uindicaretis cladem exercitus Romani et maculatae militiae probrum dilueretis. Si Neronis tempore ulciscendam iniuriam Romani nominis aestimauistis, quid uos decet uelle Vespasiano imperatore? Lauemus superioris imperii notam, ne nostro adhaereat, quam Nero quidem remoturus per Vespasianum aestimabatur, Vespasianus per Titum in se transfuderit nisi uicerimus. Exsequenda nobis tantummodo supplementa uictoriae pater reliquit. Quo fusis incassum tantis laboribus dedecores inultique referimus gradum uictoriam derelinquentes, quasi non leuius crimen sit de militia decedere quam uictoriam deserere? Illud enim formidinis hoc proditionis est. Sed periculosum putatis in hostem descendere et murum armis circumsonare, quasi uero muliebria de nobis et non uirilia opera ipsa natura expetat, quae nobis ideo uitalem infudit spiritum, ut eum pro gloria libenter refundamus. Ad quae igitur nisi ad maxima quaeque a duce suo bellator adhortandus est? Nam usitati operis adhortatio non solum conuentis sed etiam conuenientibus adfert pudorem, ut exigas quod sponte debetur. Id enim de se militem praestare oportet. Et tamen quid immoderatum a uobis exigo? Nonne praestat mori per uirtutem quam uiuere ad ignominiam? In medias Romanorum acies frequenter Iudaeus excurrit ac sese hostilibus cuneis inpauidus infudit non ad spem uictoriae sed ad indicium fortitudinis et ostensionem gloriae. Vos, quibus terra marique nemo inpune adhuc restitit, quibus non est nouum uincere et crimen non uicisse, cum tanta de caelo habeatis uincendi suffragia, nec semel quidem in hostem proripuisse gradum non pudet, sed armatos otium terere et in procinctu positos feriatis animis expectare, ut fames pro nobis dimicet atque inedia potius sua quam nostris fusi gladiis in opprobrium nobis erubescendos uertant triumphos? Non pudet, inquam, strenui commilitones, uniuersarum uictores gentium, nihil de armis sperare, nihil de uiribus sed de sola obsidione, et opperiri, quando hostis morbo consenescat atque in suo moriatur lectulo? Et quae potest esse sine bello uictoria? Omnia sunt repleta cadaueribus, deformes exuuiae iacent exsangues reliquiae defunctorum, nisi quos ipsi inter se suis manibus trucidauerunt. Quid timemus eos quos iam fames ignis latrocinium seditio extinxit? Quid destituimus diuina beneficia? Cuius enim nisi dei nutu in sua conlisi arma sunt, destituti quoque subsidiis alimentorum, nec ullus domestici finis furoris? Vereor ne iam et religionum uideamur rebelles, qui et nostris et suis religionibus infidos tam diu reseruamus. Verum esto, sit atrox bellum et formidolosum. Quid enim uos belli demulceo facilitate? Sit uictoria incerta, certum periculum: nonne apud eos mihi sermo est, qui humana prudentia nouerint in periculis promtiorem esse omnium animantium fortitudinem quam in remissioribus contentionibus? Ferae ipsae cum se circumuallatas armatis uiderint, maiore in eos impetu ruunt ut ui sibi aperiant iter. Et atrociora serpens latibulis excussus infundit uenena. Sunt etiam quae natura innoxia in periculis tamen suis ad nocendum fortia sint. Habent cerui sua arma, si quis se obuium ferat, et cornibus mortem repellunt, habent laesae apiculae suos morsus. Quid autem de uiris bellatoribus apud Romanos loquar, cum Leonides ille Lacedaemone genitus, proeliaturus aduersus innumerabilem Persarum exercitum dixerit: ‘Prandeamus in terra apud inferos cenaturi’ tantumque apud Graecos ualuerit hic sermo, ut non solum de trecentis illis Lacedaemoniis uiris quibus ipse praeerat se nemo subtraxerit praeter unum tamen, quem superstitem postea nullus recepit, sed etiam de ceteris qui simul ad bellandum processerant, nisi quos Leonides tanto degeneres bello repudiauit? Quid de Romanorum integris legionibus loquar? Quas Cato Romanae adsertor facundiae et ueritatis sincerus interpres adseruit cum exultatione ad bellum prodisse, de quo se redituros non arbitrarentur, uniuersosque libenter procubuisse ne mutarent sententiam. Beati quorum nemo suis hostium uictoriam fuga adnuntiauit. De trecentis tamen Lacedaemoniis uel unus subterfugit, et illi in angustiis proeliabantur ne circumuenirentur: de Romanis legionibus nullus uitae elegit sed omnes mortis hereditatem, quorum uos posteri estis, si contemtu periculorum quasi gloriosa indoles uirtutis prosapiam non abnuatis. Quis enim fortium uirorum esse se mortalem non nouerit, omnibusque positum finem uiuendi? Quanto igitur melius patriae impendere quod naturae debeas et necessitatem commutare gloria, nec anhelae senectutis suspiriis obnoxiam uitam degere nec feruentis aegritudinis casus reformidare, cum depositis aeuo cotidiana fastidia sint, illorum autem, qui languore marcescunt, deficientibus uiribus pariter ac sensibus, ut multorum opinio habet, animae simul cum corpore sepulchro adiudicentur! At uero bellatorum et strenuissimorum uirorum, qui se pro patria pro liberis pro religione morti deuouerint, animas de uinculis corporis huius ferro absolutas nulli dubium quod purum illum aetherium elementum, stellarum lumine refulgens, in caelestibus suscipiat habitaculis hospitio quodam supernae quietis. In terris quoque remanere insigne aliquod uel gratiae uel iniuriae, ut et languore conmaceratos obliuio abscondat, et aduersum pectus in hostem ferentes, si mors conuenerit, sequatur gloria. Ad haec uos inuito praemia, commilitones, ut in hostem pergamus, quem clausum tenemus, et ascendamus in murum per ruinam muri ualidioris, quae nobis uelut quendam aggerem praestat et aequatur muro inferiori. Quisque uirtutis uexillum praeferens primus in murum ascenderit uel secundus uel tertius uel pluribus comes, hautquaquam mihi non donatus opimo abibit munere, etsi nulla maior remuneratio quam fortitudinis gloria quae plerumque est tutior. Nam ubi primum animis et uiribus confidentissimus quis ascenderit, fugient qui resistebant aut ad inferiora se conferent aut latibulis abscondent. Ita quod maximo nunc periculo siti in inferioribus quaerimus, sine labore magno sequetur, ut deiectis hostibus bellum conficiatur.’   

<hegesippus_pseudo. excid. hiero. 5.28.1> Vix sermonem Titus clauserat et Sabinus se obtulit ex Syriae uiris egregius bellator et ante Caesarem consistens ait oboedire se imperiis paratum ascensionis. Euentus sibi adesset ut Caesari placeret. Si destitueretur secundis, nihil praeter spem sibi accidere, qui iudicio proprio delegisset pro Caesare mori. His dictis laeuam extendens clypeum supra caput extulit et dextera uibrans gladium immane quantum in arma insurrexit, ut quiuis eum non recognosceret, quem paulo ante exilis corporis specie despicabilem putauerat, subito cum uideret pergere in aduersum et hostibus pariter ac muris minantem sese extendere, quasi iam celsior in subiectos proeliaretur et murum quateret manu. Sequebantur eum uiri undecim studiosi ad imitandum sed inpares ad consequendum. Repugnabant de muro Iudaei spiculis saxis sagittis, et quod cuique telum manus inuenerat in Sabinum deiciebatur. At ille inperterritus cursu concito insiluit fragmentorum aggerem et in summo locatus hostem auertit, dum proximus quisque formidat periculum. Sed dum se librat in murum adtollens et securus uictoriae in hostem intendit, lapsus in facie cum magno sonitu ruit. Quo reuocati Iudaei coeperunt iacentem missilibus urguere. Ille genu nixus et se protegens scuto quam diu potuit a uulnere defendit nec inmunem reliquit, quem proximum repperit. Ad postremum tamen consertus uulneribus spiritum prius quam bellum deposuit, nec deiectus gradu nec muro excussus est nisi mortuus, tribus quoque aliis necatis. Octo semineces licet, a ceteris tamen exitio subtracti.   

<hegesippus_pseudo. excid. hiero. 5.29.1> Nec tamen terrori reliquis mors Sabini sed incentiuo fuit. Nam Romani uiri, qui praetenderent uigiliarum munia, compensare cupientes operis effectu quod Sabini studio praeuenti forent, uiginti numero ineunt consilium magnum et memorabile, ut aduocato quinti ordinis signifero et duobus equestris militiae uiris, quos promtiores arbitrabantur atque uno tubicine quinta hora noctis silentio per aggeres sese fragmentorum muralium in superiora adtollerent caesisque custodibus Antoniae murum occuparent. Quo peracto terribilior solito sonus increpuit tubae, ut fessi labore Iudaei et somno soluti de inprouiso perturbarentur, quod omnia repleta hostibus crederent. Ante itaque fugere coeperunt, quam ueri fides pateret. Neque enim periculi sors tenebrosaeque noctis caligo patiebatur, ut quanti essent cognosceretur. Et Caesar audito fragore tubae armari exercitum iubet, ipse cum electis primus in murum ascendit suis auxilio, hostibus impedimento. Inluxit dies et iam Caesar conspicuus e muro suos adhortabatur, alii manibus suorum in murum eleuabantur, alii per cuniculum, quem Iohannes ad subuertendos Romanorum aggeres defoderat, in urbem se inferebant. Versa in perniciem perfidis perfidia sua. Exclusi undique in templum se conferunt. Eo quoque uolentes Romani inruere cohibentur angustiis, armis repelluntur. Fit in uestibulo graue proelium, nec iam spiculis aut sagittis sed gladiis res comminus geritur, manus ad uulnera, gladius super gladium, ictus super ictum. Percussor caesorum sanguine perfundebatur, ut ipse potius percussus aestimaretur. In ipso templo furor bellicus dominabatur. Natabant pauimenta sanguine. Morientium gemitus, uincentium clamores sine ordine et modo personabant. Romanos conficiendi certaminis spes accenderat, Iudaeis extrema patriae excidia ademerant mortis formidinem. Hi sumtu gloriae uirtutem alebant, illi desperatione salutis omne effundebant uirtutis uiaticum nec reseruabant.   

<hegesippus_pseudo. excid. hiero. 5.30.1> Pulcherrimum quoque facinus adorsus est Iulianus centurio uir armis maximus, ex Bythinia profectus prouincia sed Romanis adsuefactus disciplinis bellisque exercitus et honoratae militiae clarus stipendiis. Qui cum Caesarem propteradstaret, ubi auersos uidit Romanos, quia Iudaei numero praestabant et adhuc Romani pauciores aderant, subito de Antonia se proripuit et insequentes auertit. Nec sunt ausi resistere ipsa specie praecellentissimi uiri et superba quadam ultra humanam formam uirtutis auctoritate, ut ipse Caesar miraretur. O uaria et incerta uelut quaedam bellorum alea, quae sicut iactu quodam ita casu potius quam uirtute plerumque inopinatis ludit euentibus sufficiens nouos exitus! Namque et hic iactus sunt, non tesserarum quidem sed sagittarum telorumque plurium, lapidum quoque, quibus saepe uictor sternitur alieno uulnere, et dum aliena spolia rapit, ipse spoliatur. Velut hic Iulianus, qui tergo imminebat hostium, dum alios perimit et claustro coercet, ipsa alacritate incautior, confixum clauis calciamentum gerens usu militarium uirorum, non considerauit polito lapide solum stratum, quod cauendum foret, sed quasi in campo proeliaretur, securus labitur et ingentem strage sua sonitum dedit nec potuit adsurgere lubrico soli fusus. Genu tamen se sustinens regressum hostem repellebat, ut adpropinquantes caederet, iaculantes quantum posset caueret. Sed ipsa fatigatus atque oppressus multitudine solus licet, quia nullus tanto se inserere periculo auderet, non despicabilis tamen neque inultus inpigre occubuit. Haut equidem, ut arbitror, tali dignus exitu fuit, ut tanta uirtus uiri sic deciperetur. Sed plurimum in bello prudentia ualet, quae acuta semper et perspicax incertorum prouidet casus. Solus se de Antonia proripuit, solus in hostilia agmina ruit, solus se armis miscuit, solus in templum Iudaeos redire conpulit. Vereor ne istud offuerit magis, quia de templo fuerant exterminandi deo infideles. Ideo lapsus non inuenit remedium. Spectabat Titus uincentem cum gaudio, periclitantem cum ingenti dolore, uolebat subuenire sed longe aberat. Reuocabatur a suis, quia in milite unius sors est, in imperatore uniuersorum. Periculum docebat exemplum, quid cauendum potius quam sequendum Caesari foret. Denique sic consternati fuerunt socii, sic elati aduersarii, ut et corpus Iuliani in potestatem ueniret hostium, quasi adhuc et defunctum timerent, si Romanis restitueretur. Ceteri Iuliano caeso facili negotio cessere. Nondum enim ascenderant numeri et Iudaeis occasio necis eius uirtutem auxerat, promtissimis eo proelio ad repellendos Romanos Alexa et Gyptheo Iohannis coniuratis, qui factionis eius propugnatores forent, ex Simonis quoque parte Melchio et Iacobo Idumaeorum duce egregiis bellatoribus, Ari Simone quoque et Iude tertiae factionis uiris pariter adnitentibus, qui coniuncta manu pulsos Romanos intra Antoniam clausere.   

<hegesippus_pseudo. excid. hiero. 5.31.1> Contra Titus non munimento sibi sed impedimento angustias Antoniae ratus iubet dirui munitionem eius funditus, ut congressuris iter in hostem aperiretur. Conpertoque quod sollemnitas Iudaeis festorum dierum adpropinquasset, praecepit interpretari Iosephum Hebraeo sermone quae ipse alloqueretur. Quae, malum, ratio Iohanni suaderet ut Romanos in excidium templi lacesseret? Si uirtutis fiduciam gereret, eligeret alium pugnae locum, eo progrederetur, dummodo urbi parceret, templum non contaminaret, sacrificia festorum dierum non impediret. Relinqueret quos idoneos sacrificiorum ministeriis aestimauisset, fortitudinis suae documentum ubi uellet praeter urbem et templum ederet, congressioni milites Caesaris non defuturos. Inuitum se cogi ad totius urbis euersionem, cuius reliquias seruare uellet, si pateretur Iohannes. Imminere templo faces, non quo templum Romani festinarent exurere sed e templo educere belli excitores. Si uictos se crederent, manus darent, aut si uictores futuros sperarent, non intra claustra se reciperent, sed in campo defenderent, quo templum lambentibus iam incendiis eriperetur, uacaret purificationibus. 

<hegesippus_pseudo. excid. hiero. 5.31.2> Ea interpretante Iudaeis Iosepho cum silentio audita tacitum uulgus probabat sed metuebant sententiam suam pandere. Quibus respondit Iohannes, nullum praestabilius deo esse sacrificium quam pro aris pro focis pro templo ponere animam uiros deo sacratos, et ideo, si necesse sit, libenter procumbere pro libertate, tamen sperare quod excidium perpeti non possit ciuitas dei. Titus ad haec: ‘Merito ergo puram deo seruatis urbem et sanctum inmaculatum necando ciues, interficiendo innoxios, perimendo sacerdotes. Talibus flagitiis non placantur diuina sed offenduntur. Abdicastis deum uestrum sacrificiorum suorum cultibus. Si tibi cibum aliqui negaret, Iohannes, quaereres eum; deo uestro suae hostiae non immolantur, non redduntur sua munera, iugulantur homines, et adhuc putas deum auxiliari? Reuera sic gesta edocent, sic testificatur caesorum congeries et cumuli uestrarum calamitatum. Quis haec uidens non ingemescat? Nec reprehenderem quod pugnares pro patria, si nollem parcere, si nollem patriam uestram aut templum uestrum reseruare. Neque enim digna Carthago — haut metuendus Hebraeus Hannibal, qui partem mediam orbis Romani subegerat — et tamen ipsa quoque reparata Carthago, quae usque ad excidium sui rebelles ciuium animos tulit. Fide mea salua haec omnia futura tibi spondeo, ueniam tibi salutis polliceor non pro mercede sceleris sed pro redemtione urbis, ut a te redimam periturorum culminum statum. Desinas, moneo, latrociniis tuis conturbare propositum pietatis Romanae. Non formidabitur Hierosolyma ut diruatur, quando potior uiribus reseruata est Antiochia. Certe Iechonias uester et Persis credidit et urbem egressus commisit se cum suis proximis barbarico furori, ne propter se ciuitas euerteretur. Celebratur a uobis eius memoria, sicut uestri adserunt, adest Iosephus adsertor eius et testis celebritatis, qua honoratis uirum qui pro patria captiuitati se obtulit. Seruauit eum et barbarus Persa, ego autem tibi spondeo impunitatem. Certe et Iosephus arma Romanis aduersa intulit: crede promisso, cuius et exemplum praemisimus. Vadem tibi sponsionis nostrae Iosephum damus, immo iam dedimus, quem reseruauimus. Loquatur sermone patrio, obliget se ritu quo soletis, non pudet me uadem quaerere, fideiussorem dare, ne euersorem exhibeam qui uolo parcere.’ Flere ad haec Iosephus, rogare Iohannem, deplorare patriae statum, obsecrare sermone flebili, appellare ut ciuem sed ceteris pertinaciorem, testari dei omnipotentis gratia saluum fore cum suis, tantummodo desisteret excitare militem Romanum ad urbis euersionem. Quem ubi flectere nequiuit: ‘Non mirum’, inquit ‘Iohannes, si perseueras usque ad excidium patriae, cum iam reliquerint eam praesidia diuina. Sed mirum quod perituram non credis, cum legeris propheticos libros, quibus excidia patriae nobis adnuntiata sunt et reparata culmina rursus a Romano diruenda exercitu. Quid enim aliud clamat Danihel? Non enim quod iam factum erat sed quod futurum prophetabat. Quae est abominatio desolationis, quam uociferatus est uenientibus Romanis fore, nisi ista quae nunc imminet? Quod est illud oraculum, quod a nostris saepe commemoratum est a summo denuntiatum deo, tunc perituram urbem funditus, cum ciuium manibus contribulis suus fuerit extinctus, nisi quod nunc impleri uidemus? Et fortasse, quia iam defendi templum non placet interdicto maculatum sanguine, purgari incendio placet.’   

<hegesippus_pseudo. excid. hiero. 5.32.1> Compleuit sermonem Iosephus sed nullis Iohannes mouetur fletibus nec promissis flectitur. Vrguebat deus iam dudum perfidas mentes, ex quo se impio parricidio commacularunt Christum Iesum crucifigentes. Hic est ille, cuius mors Iudaeorum excidium est, natus ex Maria, qui ad suos uenit et sui eum non receperunt. Quando enim suos non occiderunt Iudaei? Nonne filium Saul sui occiderunt? Nabutha propheta a suis utique lapidatus est. Iudaea fuit Iezabel, quae iussit Iudaeis senioribus qui praeceptum exsecuti sunt, Iudaeus Achab, qui causa mortis eius factus est. Quanti alii a ciuibus ciues peremti! Et tamen diu integra ciuitas mansit, etsi diruta a Babyloniis post annos innumerabiles, sed reparata postea. Hoc est supremum excidium post quod inreparabile templum, quia auerterunt sceleribus suis praesulem templi, reparationis arbitrum.   

<hegesippus_pseudo. excid. hiero. 5.33.1> Tali affectu Caesaris et repetita oratione inflexa est aliquorum sententia, qui se subtrahere potuerunt ut ad Romanos conuenirent. Ceteros reuocauit periculi metus, qui a latronibus intendebatur, et forte quaedam inclinatio mentium erat, ne plures eriperentur futurae euersioni. Quos Caesar confugientes ad se, quia erant inter eos et uiri sacerdotales cum filiis et alii splendidioris familiae uiri, suscepit bona gratia, pollicens securitatem salutis, ius possessionum suarum atque urbem, cui nomen Gofna, direxit, ne quid offensionis oreretur ritu dispari et cultus diuersitate. Quod ab his, qui in urbe positi repugnabant, seu quia huiusmodi suspicio incesserat siue ullus composuerat dolo ne plures dilaberentur, in argumentum est deriuatum necis ut extincti obicerentur. 

<hegesippus_pseudo. excid. hiero. 5.33.2> Eo comperto reuocatos Titus iussit cum Iosepho propius muros obire, ut a suis cognoscerentur. Illi cum lacrimis gemituque magno non sua deflere sed patriae templique excidia, rogare ciues ut sequerentur Caesaris fidem, eriperent templum parato incendio, nihil sibi aduersus legem praeceptum, nihil de libertate inminutum. Adquiescerent, et ipsi experirentur Romanorum clementiam, quorum insuperabilem uirtutem experti sunt.   

<hegesippus_pseudo. excid. hiero. 5.34.1> Cum talia miserabiliter deplorarent, proturbantur a suis bellumque accenditur. Insiliunt Iudaei atque in ipsa inrumpunt temere penetralia: omnes recessus, omnia occupant quae inaccessa uiris erant sacrorum exortibus. Romani quoque se proelio parabant. Temerantur interdicta patrum belli necessitate, maiore tamen Romanorum quam suorum reuerentia. Gentiles cum formidine templum spectabant, Iudaei cum furore ac temeritate adibant et madidas manus humano gerentes sanguine ipsa adtrectabant altaria. 

<hegesippus_pseudo. excid. hiero. 5.34.2> Titus tamen adhuc in proposito manens alloquebatur Iohannem et inuitum se deduci ad excidium urbis ac templi contestabatur dicens ad eum: ‘Quid sibi uolunt, Iohannes, inpressi illi ante fores templi apices elementorum? Nonne significant neminem nisi sacratum debere templo adpropinquare? Quid illa saepta pro templo? Nonne ut conspectus arceant liberos uniuersorum solisque mysticis pateat secretorum cognitio, atque his sit liber aspectus, quibus est legitimus ingressus? Prospectus excluditis peregrinorum et accessus cogitis. Scribitis ut nullus ingrediatur aduena, nullus peregrinus introeat et peregrinum sanguinem intra templum funditis aduenarumque simul et ciuium cruore uestra altaria commaculatis. Testificor ego non inpressionis nostrae esse sed uestrae praeuaricationis quod uiolastis quae uestra sunt. Ego alienus non exigo, immo obtestor, si uelitis discedere, incolume templum futurum, neminem Romanorum hostiles inrogaturum manus, nihil de uestris temerandum esse sacrificiis. Seruabo templum uobis, etsi nolitis. Cultus enim sacrorum diuersus sed opera communis usus. Quod cultus fuit a uobis recessit, quod operis est uictoribus remansit.’   

<hegesippus_pseudo. excid. hiero. 5.35.1> Vbi ne his quidem per Iosephum insinuatis reuocari Caesar aduertit factionis principes — putabant enim iam diffidentiae potius quam pietatis esse tam frequentem desistendi conuentionem — ad proelii necessitatem inuitus reuertit. Iubet adesse Romanos, sed quia tantae multitudini angustiae impedimento erant, triginta electis uiris singula deputat bellatorum milia. Non enim totum exercitum reciperent tam densa aedificiorum obstacula. Ipse quoque simul descendere uolens reuocabatur a suis, ne in angusto, nocturnis etiam plerumque temporibus, quibus necesse erat insidiantium fraudi occurrere, periculi aliquid in se excitaret, cum amplius proficeret, si spectator belli adesset, cum unusquisque promtius sibi decernendum arbitraretur sub oculis Caesaris proeliaturo. Omnia enim, quae circa templum gererentur, uelut in theatro quodam, ex loco Antoniae desuper uisebantur. Inflexus ad eam Caesar sententiam Cereali mandat negotium, ut praetendentibus circa templum Iudaeis hora noctis nona superueniret, ceterosque hortatur studiose ingruere certamini, se quoque dimicantum meritis non defuturum, cum desuper aut ignauiae cuiusque testis aut uirtutis arbiter pugnam examinaret. 

<hegesippus_pseudo. excid. hiero. 5.35.2> Cerealis praescripto tempore impigre adest, sed custodes uigilantes repperit. Proelium conseritur, siquidem et intra templum siti non indormiebant, et congredientibus qui excubias obibant, facile ceteri sese ad bellum pararunt. Conferto agmine instabat Romanus. Iudaei, dum claustris atque angustiis nituntur, ne circumuenirentur, percursabant diuersa, ut frequentius sibi a suis esset periculum, dum in tenebris non cognoscerentur, et plerumque transfigerentur a sociis, dum hostes putantur. Quis enim nocte discerneret socio an hosti occurreret, cum interrogare serum esset, cauere utile, consultum praeuenire? Et tolerabilior culpae exitus errare in alieno uulnere quam proprium neglegere periculum, ubi hostis timetur. Ancipiti itaque per noctem periculo laborabant Iudaei uel quod inferret hostis uel in quo socius erraret, nec minore per diem pernicie adflictabantur: nocte plus erat a suis periculi, per diem Romanus uehementior aderat, quem totius spectator certaminis Titus uel tacitus urguebat. In horam quintam pugnatum est acriter Iudaeis quoque strenue bellantibus, ut neutra pars loco cederet.   

<hegesippus_pseudo. excid. hiero. 5.36.1> Dum haec inter se proelia gerunt septem dierum spatio depositis omnibus, usque ad fundamenta terrae, quae castro, cui nomen Antoniae, Herodes inmuniuerat, latior facta est uia, quae ad templum ducebat, ut non solum percursandi militibus esset facultas sed etiam munimentis constituendis et coaceruandis aggeribus quantum esset necessarium locorum pateret, quo pulsarentur etiam templi summa fastigiorum. Per quae Romanis intentius immorantibus, cum intolerabili fame urguerentur Iudaei, coeperunt insidiari Romanorum iumentis. Si quis bellatorem equum pabulo laxauerat aut mulum leuando oneri necessarium, rapto auertebant, nec solum cibus eis dispendio Romanorum sed etiam militiae flagitio pariebatur. Cuius incuriae probrum in exordio statim praescripto necis supplicio Caesar remouit. Fraudem tamen peruicaciae non compescuit. 

<hegesippus_pseudo. excid. hiero. 5.36.2> Exclusi enim ab huiusmodi rapinae necessario esurientibus alimento, herbarum subsidia captantes, destruendum murum, quem circa pomerium Titus duxerat, excogitarunt ut uagandi et quaerendi radices arborum pabulorumque liberior fieret excursus, quos ad cuiusdam carceris uicem circuitus muri clauserat, nec erat iam quo famem leuarent. Obrepunt itaque excursu repentino, ad montem Oliueti ingruunt praetendentibus. Nec illi commisso defuere muneri et tubae classico de ceteris castrorum aut turrium munimentis alios accersunt ad proelii societatem. Conseritur pugna acrior in principio, dum pudor hos illos fames urguet saeuo imperio ac necessario. Sed confluentibus Romanis repelluntur Iudaei atque ad urbis suae muros reflectuntur. Tunc unus e turma equitum — Pedanius nomen ei — concito equo dexteram extendit et se paululum inclinans unum de Iudaeis fugientem suspendit, captiuum Caesari ferens, gloriosaeque uictor rapinae uelut lepusculum aquila aut accipiter fulicam ante pedes Caesaris uiuentem deiecit. Quo delectatus admodum Titus laudatum eum et honoratum dimisit.   

<hegesippus_pseudo. excid. hiero. 5.37.1> Iam circumfusae templum ardebant porticus. Vbique luctus ubique mors, foris bellum, intus supra bellum et incendium. Nec frangebantur animis Iudaei, putabant uindictae perire quidquid sine fraude gererent uel insolentia. Quando aliter iam nequibant, lacessebant Romanos ad excidii celeritatem. 

<hegesippus_pseudo. excid. hiero. 5.37.2> Ionathes quidam exiguus corpore, de spectu dignior, iuxta Iohannis sepulchrum prouocabat Romanos, ut secum qui uellet manu decerneret. Aliis despicientibus pauxillitatem hominis, aliis fastidientibus cum eo decertare, quem continuo captiuum habituri forent, aliis considerantibus periculoso certamine rem geri cum uiris, qui in extremis salutis non aliqua fortitudine sed sola temeritate uindictam quaererent, nihilque laudis futurum, si uinceretur excidio finitimus, et plurimum dedecoris, si quis lapsu aliquo communem uictoriam turparet, iactabat se insolentissimus et metum obiciebat uictoribus conuicia serens, quod non suis uiribus sed alienis auxiliis Romani inniterentur, nec Iudaeos bello hostium sed domesticis adflictos seditionibus. Erat in numero militum Romanorum Pudens nomine, qui praestrictus inanibus contumeliis, dum inconsulte pudori consulit, salutem neglexit atque ipsa indignatione incautior uulneri patuit fususque in terram incussit sociis uerecundiam, insultationis quoque causam Ionathae simul et mortis reliquit. Namque is successu laetus certaminis et pompam adtollens triumphi, dum tripudiat atque exultat concussoque clypeo simul et gladio proludit, excitauit in sua uulnera centurionem Priscum, qui superba et tumida iactantem non tulit atque incautum uictoria penetrauit ictu sagittae. Quo stratus Ionathes docuit in proelio neminem inrationabiliter insultare oportere, ubi uictoris et uicti condicio incerta, donec bellum clauditur.   

<hegesippus_pseudo. excid. hiero. 5.38.1> At in urbe interiore cum hostem intra muros cernerent altissimis eminentem aggeribus uniuersisque imminentem moenibus et tamquam uulnus in corpore ita periculum introrsum pergere reformidarent, intercidunt porticum septentrionalem ex ea parte, qua adhaerebat Antoniae, ne per ipsam hostis in templi superiora ascenderet uel in inferioribus sitos superior urgueret, et proxima quaeque demetunt, ne populantibus incendiis templo finitima etiam templum ipsum ignis depasceretur, atque intercisa igni exurunt. Ita quod ab hoste metuebant priores coeperunt. 

<hegesippus_pseudo. excid. hiero. 5.38.2> Solomonis quoque porticum ad fraudem pararunt, ut culminum interiora replerent pice ac bitumine, quae intra fornicem summi laterent fastigii, simulatoque quod eam uellent defendere et frequenter hostem incessere sollicitant Romanos atque in sese excitant. Illi admotis scalis summa porticus petunt, Iudaei loco paulatim cedere quo plures Romani ascenderent. Hi certatim inrepere, tamen prudentiores suspecti dolum cauere, sed uulgus uictoriae intentum praefestinare. Vbi res fraudi calere uisa, plurimis quasi inter retia locatis, admouetur ignis fornicibus interioribus atque adultus pice et bitumine et ceteris incendii nutrimentis in totam diffunditur porticum. Circumuallant flammae uictores Romanos, ut nec resistendi facultas suppeteret nec fugiendi copia. Quid facerent non reperiebant. Spectabat Titus suos periclitantes indignans quidem quod iniussi ascenderant, sed miserans quod uictores perirent. Plerique se praecipitio dabant, sed, ubi incendium euaserant, fractis cruribus conlisi corpore moriebantur, miserius erat si debiles superuiuerent. Volebat subuenire Caesar nec poterat, hortabatur tamen proximos, clamabat ut auxilio suis essent. Has uoces, hunc dolorem Caesaris pro supremo illi habebant solacio. Hoc erat morituris uiaticum, hoc se uelut sublimi solantes sepulchro ad mortem festinabant, quod in uisceribus Caesaris reconderentur nec uita eorum periret, quorum uiueret gloria, qui morerentur pro Caesare relinquentes sui hereditatem triumphum. Itaque alii circumueniebantur ignibus, alii praeueniebantur, nec longe hostis qui flammas fugientem feriret.   

<hegesippus_pseudo. excid. hiero. 5.39.1> Longus tamen uir egregiae uirtutis cum prouocaretur a Iudaeis, ut sese his committeret, promissa salutis securitate, maluit se transfigere gladio quam maculare probro Romanae indolis fortitudinem. Artorius autem satis astute uoce magna clamauit Lucium dicens: ‘Heres mihi eris, si me decidentem exceperis.’ At ille miserandus occurrit ruenti atque in se morituri necem transfudit. Vere bellicum testamentum, non atramento scriptum sed sanguine, nec in charta sed in mucrone, quod heredem praemisit; magnum plane ingenium, ut inueniret uoluntarium mortis uicarium. Incensa est itaque porticus usque ad turrem, quam Iohannes cum bellum aduersus Simonem gereret, exaedificauerat super portas regiae domus, quam Ezechias sibi rex ad habitandum condidit. Reliquam eius partem ipsi diruerunt Iudaei. Sequenti quoque die a Romanis exusta est omnis porticus septentrionalis usque ad porticum orientalem. Nam cum suis ipsi manus inicerent aedificiis, docuerunt Romanos alienis non parcere. 

<hegesippus_pseudo. excid. hiero. 5.39.2> Nuda erat iam templi facies et saeua hominum fames. Insidiabantur sibi inuicem, quis cui raperet cibum. Vbi alimenti suspicio, ibi bellum inter domesticos pugnabatur pro cibo. Necabantur carissimi, discutiebantur defuncti, ne quis intra amictus eorum cibus lateret. Simulare aliqui mortuos aestimabantur, ne uiuentes habere aliquid alimenti suspectarentur. Sed ne uiuentes quidem aut uitae fungi munere aut mortem simulare poterant, uerum aperto ore sicut rabidi canes aurarum captantes spiramina huc atque illuc circumferebantur inopia duce. Saepe etiam quasi ebrii in eadem domicilia regrediebantur, ut iterum quae uacua reliquerant perscrutarentur. Et cum alia famis solacia non reperirent, detrahebant coria scutis ut cibo essent sibi quae praesidio non essent. Mandebant calciamentum, nec pudor erat solutum pedibus ore suscipere et lingua lambere. Vetustae quoque paleae, quae olim proiectae fuerant, non mediocri studio requirebantur et si quis reppererat, grandi pretio mutabat.   

<hegesippus_pseudo. excid. hiero. 5.40.1> Quid adoriar dicere factum Mariae, quod cuiusuis barbari atque impii mens perhorrescat? Ea erat de locupletibus feminis regionis Pereae, quae trans Iordanen iacet. Belli terrore oborto cum ceteris se in Hierosolymitanam urbem contulerat, quo esset tutior. Eo quoque suas deuexerat opes, quas principes factionum certatim inuasere. Alimentorum etiam si quid pretio quaesierat, de manibus eruebatur. Exagitabatur a perditis, dira inprecabatur, uolebat mori sed percussorem non inueniebat. Malebant insultare diutius, adfligere grauius quam cito perdere. Putabant quamdiu uiueret praedam fore. Defecerant iam omnia et deliciis adsueta asperiora palearum uel coriorum dura non emolliebat. Saeua fames intimis se infudit medullis, exasperauit umores, mentem exagitauit. Habebat mulier infantulum quem genuerat. Vagitu eius excita quae se et paruulum commacerari uideret, tantis uicta immanitatibus atque inpar tam atroci calamitati affectum amisit et pietatis genitalis usu oblitterato dolorem absorbuit, furorem adsumsit. Conuersa itaque ad paruulum iam matrem oblita et furens animi sic ait: ‘Quid tibi faciam, paruule, quid faciam tibi? Saeua te circumstant omnia, bellum, fames, incendia, latrones, ruinae. Cui te moritura credam aut cui te tantillum relinquam? Speraueram quod, si adoleuisses, me pasceres matrem aut sepelires defunctam, certe, si praeuenires obitu, quod ego te pretioso tumulo meis manibus includerem. Quid agam misera? Viuendi tibi ac mihi nullum uideo subsidium. Omnia erepta nobis, cui te reseruabo? Aut certe quo condam sepulchro ne canibus alitibus uel feris praeda sis? Omnia, inquam, erepta nobis. Potes tamen, dulcis meus, et sic matrem pascere, idoneae ad cibum manus tuae. O suauia mihi uiscera tua, artus iucundi, priusquam uos penitus consumat fames, reddite matri quod accepistis, redite in illud naturale secretum. In quo domicilio sumsisti spiritum, in eo tibi tumulus defuncto paratur. Ipsa complectar quem genui, ipsa exosculabor, et quod inpatientia amoris habet, habeat uis necessitatis, ut ipsa deuorem meos artus non simulatis sed inpressis morsibus. Esto ergo cibus mihi, furor latronibus et uitae fabula, quae sola deest nostris calamitatibus. Quid faceres, fili, si et tu filium haberes? Fecimus quod pietatis fuit, faciamus quod suadet fames. Tua tamen causa melior et quaedam pietatis species, quia tolerabilius est quod matri dederis cibum uisceribus tuis, quam quod te mater aut occidere potest aut deuorare.’ Haec dicens auerso uultu gladium demersit et in frusta filium secans igni imposuit, partem comedit, partem operuit ne quis superueniret. 

<hegesippus_pseudo. excid. hiero. 5.40.2> Sed nidor incensi peruenit ad principes seditionis continuoque odorem secuti introierunt mulieris hospitium minantes necem, quod ausa esset ipsis ieiunantibus edere atque eos exortes facere cibi quem repperisset. At illa: ‘Partem’, inquit, ‘uestram uobis seruaui, non fui auara nec inhumana. Nolite indignari, habetis quod et uos edatis. De meis uobis uisceribus cibum paraui. Considite ocius, mensam adponam, mirari habetis ministerium meum, iudicare quod talem nullius inueneritis mulieris affectum, quae uos nec dulcis filii fraudaret gratia.’ Simul dicens redoperuit ambusta membra et epulanda obtulit cum adhortatione huiusmodi sermonis: ‘Hoc est prandium meum, haec uestra portio, uidete diligentius ne uos fraudauerim. Ecce pueri manus una, ecce pes eius, ecce dimidium reliqui corporis eius, et ne alienum putetis, filius est meus, ne alterius opus arbitremini, ego feci, ego diligenter diuisi, mihi quod manducarem, uobis quod reseruarem. Numquam mihi dulcior, fili, fuisti. Tibi debeo quod adhuc uiuo. Tua suauitas animam tenuit meam, produxit matri miserae diem mortis. Subuenisti in fame, tu munus supremae senectae, tu percussorum repressor. Venerunt necaturi, conuiuae facti sunt. Habebunt et ipsi quod tibi debeant, cum epulas meas sumserint. Sed quid refertis gradum, quid horrescitis animo? Cur non epulamini quod mater feci? Possunt et uos delectare quae matrem exsaturarunt. Non esurio iam, postquam me filius meus pauit, abunde exsatiata sum, famem nescio. Gustate et uidete quia suauis filius meus. Nolite fieri molliores matre, infirmiores muliere. Aut si uos in medio uulnere misericordes et non suscipitis hostiam meam atque auersamini holocaustum meum, ego consummabo sacrificium meum, manducabo quod reliquum est. Videte ne uobis opprobrio sit quod fortior uobis mulier reperta sit, quae absumeret epulas uirorum. Ego quidem tales paraui epulas, sed uos sic epulari matrem fecistis. Et me tenebat passio sed uicit necessitas.’   

<hegesippus_pseudo. excid. hiero. 5.41.1> Repleuit continuo totam urbem tanti sceleris nefas et unusquisque tamquam ante oculos positum parricidalis conuiuii ministerium perhorrescebat. Coeperunt et ipsi incentores seditionis examinare post haec quos raperent cibos, ne similes escas inuenirent et uelut inprudentes sumerent. Coeperunt uniuersi timere, ne diu uiuerent, et mori uelle. Peruenit etiam ad Romanos huius facti immanitas. Nam plerique hoc horrore perterriti ad hostem fugerunt. 

<hegesippus_pseudo. excid. hiero. 5.41.2> Quo conperto Caesar exsecratus infelicis terrae contagium, manus ad caelum eleuans, talia protestabatur: ‘Ad bellum quidem uenimus sed non cum hominibus dimicamus. Aduersus omnem rabiem beluarum ac ferarum, quid sensibilia loquar? Aduersus omnem rupium immanitatem decernimus. Diligunt ferae fetus suos, quos etiam in fame sua nutriunt, et quae alienis corporibus pascuntur, a consimilium ferarum abstinent cadaueribus. Hoc ultra omnem acerbitatem est, ut membra quae genuit mater uorarit. Mundus ego ab hoc contagio tibi me absoluo, quaecumque in caelo potestas es. Scis, scis profecto quia intimo affectu pacem frequenter obtuli et quod non pudet dicere uictor rogaui, quia parcere etiam ipsis tantorum prodigiorum auctoribus uolui, parcere populo, urbem seruare. Sed quid facerem repugnantibus, quid facerem aduersus suos furentibus? Positis plerumque armis, quia illi a suorum caedibus non desinebant, in bellum reuerti ut liberarem obsessos, non perderem. Ipsi nos de muris hortati saepe sunt dimicare ne grauius a suis perirent. Quales sunt ciues, quibus hostis remedio est? Audieram equidem intolerabilem huius esse populi ferocitatem, qui incredibilibus se opinionibus in omnem excitet insolentiam, de caelo se genus ducere, ibi primum induisse corporis formam, caeli se fuisse incolas, descendisse ad cultus terrarum, de terris ad caelum redire, transisse per maria sicco pede, fugisse ante se fluctus maris, conuersa Iordanis fluenta in suum fontem recurrisse, stetisse solem ut hi hostes suos uincerent ne nox impediret, raptos in caelum igneis curribus suos, caeli proeliatas pro se potestates, et absentibus his uniuersas hostium fusas copias, dormientibus partam uictoriam. Haec conpereram, sed putabam quod diuina circa se iactarent beneficia, non usquequaque audaciam extenderent, ut se nec a Romanis uinci posse arbitrarentur. Agnosco itaque cum his nobis esse proelium, qui se insuperabiles credant, qui se iactent diluuii superstites, heredes fluminum, terrarum hospites, uiatores aequoreos, ascensores aethereos, quibus unda murus est, aer uia, caelum habitatio, flammae cedunt nec uincula tenent. Sitientibus petra soluitur ac sese fundit in potus, esurientibus caelum aperitur, cibus mittitur, carne uolatilium castra implentur et panem angelorum manducat homo. Stringuntur liquentia, amara dulcescunt, sol statuitur, tenebrae inluminantur. Postremo quid amplius potest esse, quando his deesse audacia potest, qui, ut aiunt, mortui uiuunt et sepulti resuscitantur? Aduersus diuina quoque conspirasse hos homines opinio frequens, et poena indicio est. Ardent hodie quoque terrae propter incolarum impietatem, plerosque etiam ex istis hiatus soli absorbuit. Quamdiu igitur in his locis moramur, ubi et terrarum ruina est? Vidimus et mare mortuum, uidimus etiam mortua terrarum nascentia, humum aridam, uirentium fructuum umbras inanes, foris gratiam intus fauillam. Quis dubitare potest quod apud inferos uersemur, apud quos etiam elementa moriuntur ipsa? Quin etiam, quae post mortem uiuere solet, apud hos naturae pietas mortua et superstes defunctis religio. Quis enim parentes non etiam mortuos diligat? Quis etiam amissos filios non amet et loco pignorum teneat? Manet affectus, etsi pignus obierit, perseuerat nomen, naturae gratia non intercidit. Apud hos uero nec uiuentem mater recognoscit filium, nec appellantem audit, nec uagientis miseretur et propter unius horae exsecrabilem cibum parricidales inicit pignori manus. Sed quid quasi nouum arguo, cum a parricidio fraterno generis sui numerent exordia, cum ipsius Abrahae, quem appellant patrem et disciplinae auctorem ac sui principem cultus, in eo maxime fidem praedicent, quod nec filio parcendum putauerit eumque sicut hostiam aris admouerit atque holocaustum offerre non dubitauerit? Non condemno deuotionem sed quaero pietatem. Alium quoque e suis uouisse aiunt uictorem, ut quidquid sibi primum occurrisset domum reuertenti, immolaret deo suo, et, cum rediret, occurrisse filiam atque illum iniecisse filiae manus, multaque alia huiusmodi exempla. Qualis ista gens, quae religioni tribuat hominis necem et sacrificium putet esse parricidium? Quis deus hoc possit exigere aut qualis sacerdos, qui hoc possit deferre? Denique ueterem illum quasi prudentiorem non fecisse aiunt sed uoluisse, istum quasi inconsultiorem perseuerasse. Habeant suos ritus: duri tamen homines, apud quos disciplina est filios occidere, infelix ciuitas, in qua talis officina, tale ministerium est. Operiant eam ruinae suae atque abscondant, mundi ipsius contagionem ne sol uideat, ne stellarum globus spectet; ne maculentur aurarum spiramina, purgatorius quoque ille exsurgat ignis. Thyesteas dapes fabulam putabamus, flagitium uidemus, ueritatem cernimus atrociorem tragoediis. Ibi enim firmior sexus et partis alienus, hic mulier, cui partus proprius fuerit cibus. Ibi aliena fraus, hic propria uoluntas. Ille doluit, haec insultauit. Digna talibus uiris esca, qui pertinaciter bellando mulieres suas ad tale perduxerunt conuiuium. Equidem eos tantis malorum afflictos acerbitatibus iam furere arbitror mentisque impotes factos qui haec non sentiant. Quare maturius bellum conficiamus. Quia emendari non queunt, ingruamus instantius, ut fugiamus regionum istarum morientes aquas, terras ruentes.’   

<hegesippus_pseudo. excid. hiero. 5.42.1> His dictis admoueri templo arietes iubet, sed nihil ualidi ictus proficiebant. Plerique tamen territi de ipsis seditionum principibus confugere ad Caesarem, quos Titus magis necessitate compulsos, non quasi promissum secutos dubitauit suscipere, sed fides temperauit iracundiam. Non eo loci tamen habuit, quo perfugas superiores, intentiusque urguere suos coepit, ut uniuersi hostium discederent perculsi metu. Sed ubi parietes inoffensos ab ictu arietum mole sua uiderunt manere, aluerunt audaciam, ingenio tamen Caesar praeueniens ianuas argento opertas succendi iussit. 

<hegesippus_pseudo. excid. hiero. 5.42.2> Quibus igne admoto argentum defluere coepit, deinde paulatim etiam lignum ardere, sic in porticum interiorem aditus patescere. Sed miseratus Caesar, ne finitimis interioris uestibuli porticibus comprehensis templum exureretur, ad consilium uocauit duces exercitus dicens, non cum insensibilibus sibi certamen esse nec bellum cum aedificiis, quae uictoribus proficerent, si inexusta reseruarentur. 

<hegesippus_pseudo. excid. hiero. 5.42.3> Duces tamen adserebant ualiditatem parietum et munitionem templi Iudaeis in reliquum quoque incentiuo futura, quibus esset grata insolentia; radices rebellionis eruendas funditus, ne iterum temeritas recrudesceret. 

<hegesippus_pseudo. excid. hiero. 5.42.4> Distulit tamen Caesar consilii tractatum in posterum diem. Verum Iudaei se infundendos putarunt, sed Romani consertis clypeis quamuis pauciores impetum primum sustinuere. Nutabat tamen acies concursu innumerabilis multitudinis. Vnde Caesar cum equitibus propteradfuit proterens facile quos repperisset atque hostile agmen reflexit. Eo fretus quia iam pateret uestibulorum portio, 

<hegesippus_pseudo. excid. hiero. 5.42.5> maiore suorum manu sequenti die disposuit in hostem inrumpere, templum succedere. Quod factum eripuisset urbem incendio, nisi laeua mens populi flammas in se hostium prouocauisset. Iubet enim Caesar restingui ignium globos, ne inrupturis impedimento forent. Quod uidentes Iudaei, dum insidiantur uolentibus incendia templi restinguere, caesis aliquibus hostem accenderunt. Vnus itaque de Romanis semiustam nanctus materiem, quae de fastigio deciderat, adulto igne portae admouit quae aurea nuncupabatur, quod auro uestitas haberet fores. Liquefactus ilico flammis auri rigor lignum nudauit, quod uelut intecto latere patuit incendio. Exustis itaque ualuis in interiora se templi penetralia inseruit ignis. Iamque portae eius uestibula lucebant. Turbati omnes qui se templi munimine defensabant, trepidare ilico, et quaedam iam inclinatio mentium erat, illum esse diem excidialem, quia ipso die quondam Babyloniis ingruentibus templum fuerat incensum, qui erat decimus dies Loi mensis, quem iam dudum inter funestos adnumerabant. In superiora quoque se aurarum spiramine ignis adtollens uictoribus laetitiam, uictis tanta labe dignum dolorem infudit. 

<hegesippus_pseudo. excid. hiero. 5.42.6> Clamor quoque exortus uniuersorum, nec multo post nuntius hostilis excidii manifestum reddidit Titum, qui se proripiens quanta poterat uoce restingui ignes iubebat. Sed neque per tumultum audiendi facultas erat neque parcendi uoluntas, cum Romani milites uindictae studio feruerent notaque pietas Caesaris inoboedientiae metum suis demeret. Nulli fraudi suis futurum, cum etiam hostibus ignosceretur. Nutu tamen et manu Titus reuocabat quos poterat, mandabat aliquibus ut inhiberent impetus militum. Sed ira duce adolebant incendium, hostem urguebant desperatione salutis iam sui prodigum et totum se expendentem periculis. Vulgus maxime ignobile feriebatur, ubi cuique occurrerat, quia nullis munitum armis nec repellendo uulneri nec retorquendo idoneum erat.   

<hegesippus_pseudo. excid. hiero. 5.43.1> Fatigatus itaque clamoribus Caesar gradum rettulit, cum flamma adhuc conclauia templi depasceretur, quibus deustis in ipsam aedem se furens intulit. Qua specie plerique exanimati, alii se in ipsos mersere ignes, quorum oculi ferre non poterant ut superstites templo reseruarentur. Rursus cucurrit Titus cupiens cuiusmodi aedes esset circumspectare. Cuius gratia motus praecellentiorem fuisse templorum suorum operibus fatebatur. Mirabatur saxorum magnitudinem, metalli nitorem, uenustatem operis, gratiam pulchritudinis. Nec immerito tantam fuisse celebritatem loci pronuntiabat, ut eo ex locis omnibus conueniretur, quia tantum non nisi dei summi crederetur esse domicilium. Adiungebat honos fidem religionis, quo etiam barbarorum gentes templum illud uenerabantur et inferebant munera. Praedones religionis quae tamen tunc diripiebant sui et disperdebant, latrones inruentes in omnia, quae deposita uiduarum fuerant uel pupillorum, tamquam de uictoribus uindicarentur, si quid ex praeda Romanis minueretur. Templum quoque ardere conspicientes ipsi incendebant cetera, ne quod excidio templi superstes esset aedificium, religionis putantes si omnia cum templo perirent. 

<hegesippus_pseudo. excid. hiero. 5.43.2> Nec adhuc tamen Iudaei perfidiam deponebant, quae causa maioris exitii fuit. Nam cum animi multorum inflecterentur, ut se facto agmine Romanis traderent, pseudopropheta quidam iactare coepit in excessu mentis suae templo suo diuina dei praesidia non defutura, uocare ad se populum uelut quodam oraculo, adhuc sese in templo suo manere, ilico repulsurum hostium cuneos, flammarum incendia. Sic miseri, dum fideliter falsis circumuentionibus credunt, dedecores atque inutiles sicut pecora trucidabantur. Qui si uoluissent credere, euidentia imminentis excidii signa habebant, quibus uelut claris uocibus admonebantur finem sibi adfore.   

<hegesippus_pseudo. excid. hiero. 5.44.1> Nam per annum fere supra templum ipsum cometes arsit, ignis et gladii quandam praetendens similitudinem denuntians quoque ferro et igni gentis et regni urbisque ipsius uastitatem futuram. Quid enim similitudo gladii nisi bellum, quid ignis nisi incendium denuntiaret? Visus est autem priusquam populus a Romanis sese dissociaret. Ipsis autem Paschae diebus Xanthici mensis octaua die et per singulas noctes hora circiter nona templum et ara eius ita lumine refulgebat quasi dies esset, per dimidium ferme horae cotidie manens, quod uulgus interpretabatur cumulandae gentis indicium uideri eoque inpulsi sunt tamquam tempus adforet libertatis recipiendae. Prudentiores contra opinabantur, quia id genus stellae bellum soleat denuntiare. Nec quisquam arbitretur aliena nos a cultu nostro et disciplina locutos, primum quia non quid nobis uideatur adstruimus, sed quid acciderit, quaeue opiniones tunc temporis fuerint, quid prudentes senserint quid inprudentes. Neque cum de secta Iudaeorum aliquid dictum est, ita scriptum uideatur a nobis, quasi in ueritate cultus eorum non quasi in umbra et figura praemissos contexeremus, ut sequerentur perfectiora. Nam de signis stellarum etiam in Euangelio docemur quia erunt signa in sole et luna et stellis. Vitulae quoque partu adseruerunt, cum immolanda adstaret altaribus, in medio templi agnum editum in ipsis sacrorum quae supra memorauimus celebritatibus, orientalem quoque portam interiorem solido aere grauem, quae soleret ad uesperam uiginti uirorum multo claudi labore, obseratam uectibus ferreis, per aliquot noctes sponte reseratam, et uix postea a custodibus clausam. Id quoque arbitrabantur plerique futurorum signum bonorum, quibus ingressuris porta aperiretur. Consultiores autem aiebant custodiam templi resolutam uideri, ut quaecumque intus forent ab hostibus diriperentur, exiret cultus, introiret uastitas, euacuaretur celebritas, sacrificium destrueretur. Quod etiam ante, cum crucifigerent Christum Iesum, liquido significatum lectio docet. Post multos quoque dies figura quaedam apparuit inaestimabilis magnitudinis, quam plurimi circumspexere, sicut libri Iudaeorum manifestarunt, et ante solis occasum subito uisi in nubibus currus et acies armatae, quibus totius Iudaeae regionisque eius urbes incursarentur. In ipsa autem Pentecostes sollemnitate ingredientes sacerdotes templi interiora nocturno tempore, ut sacrificia adsueta celebrarent, primo motum quendam sensisse se prodiderunt et sonum editum, postea etiam audisse repentina uoce clamatum: ‘Transimus hinc.’ 

<hegesippus_pseudo. excid. hiero. 5.44.2> Iesus quoque, Ananiae filius, ruricola uir, ante quattuor annos quam bellum Iudaeorum populus adoriretur, in summa pace urbis et abundantia, cum scenopegia sacrificiis sollemnibus celebrarentur, templum ascendens coepit clamare: ‘Vox ab oriente, uox ab occidente, uox a IIII uentis, uox super Hierosolyma et super templum, uox super sponsos et super sponsas, uox super omnem populum.’ Hoc noctibus et diebus uociferabatur. Quo moti primores loci corripuerunt eum, terribile uocis eius indicium perhorrescentes, et plurimis eum suppliciis adfecere, quo saltem adflictus dolore desineret terribilia et plena prodigii denuntiare. At ille nec metu ullo nec uerberibus aut grauioribus interminationibus territus usum aut uocem mutauit. Eadem denuntiationis perseuerantia contextione sermonum, nulla obsecrationis interpolatione, in isdem manebat iniuriae neglegens, affectu immobilis. Quod nequaquam perfunctorium rati sed in excessu mentis, ut erat, exprimi, detulerunt ad loci iudicem, qui tunc temporis a Romanis per id locorum publica agitabat negotia. Is rimandae ueritatis gratia grauissimis eum poenis exulcerauit, quo magis perseueraret eo uehementius corripi flagellis hominem iubens, ut si qua secretiora futuri tumultus indicia conperisset manifestaret. At ille neque fleuit neque rogauit, sed ad singula uerbera non suum sed patriae excidium flebiliter deplorabat dicens: ‘Vae Hierosolymis.’ Neque interrogatus quis esset uel unde uel cur eadem diceret responsum reddidit, sed tantummodo lamentationem illam patriae questu miserabili prosequebatur. Defessus itaque Albinus—hoc enim nomen uiro —dimisit eum tamquam de mentis furore quid diceret non sentientem. At ille neque sermonem ullum quoquam habebat neque aliud loqui per tempus reliquum auditus est, sed hoc tamquam lugubre atque funereum canticum canens diebus et noctibus iugiter resultabat: ‘Vae Hierosolymis.’ Neque uerberanti conuiciabatur, neque cibum inpertienti gratias agebat. Vna erat ad omnes eademque plena funebris ululatus responsio et maxime sacrificiorum celebritatibus. Per septem itaque annos et quinque menses eadem uerborum series, idem uocis sonus mansit. Itaque indefessus tanto tempore, ubi obsidio coepit, eadem ille uociferari destitit, quasi cessare oporteret denuntiare, cum adessent quae fuerant denuntiata. Sed ubi flamma coepit urbem pariter et templum inuoluere, circuiens murum clamare iterum coepit: ‘Vae ciuitati et populo et templo.’ Et ad postremum addidit: ‘Vae etiam mihi’ et fundibalo ictus in eadem uoce emisit spiritum. 

<hegesippus_pseudo. excid. hiero. 5.44.3> Vrbem quoque ipsam cum templo uetustis etiam litteris scriptum erat tunc perituram, cum tetragonum templum factum fuisset. Itaque siue obliti siue obstupefacti ingruentium malorum necessitate, ubi occupata est Antonia, tetragonum circuitum templi fecerunt. Inter quae illud praecellentissimum, quod in litteris aeque uetustis, quas sacras uocabant, manebat inpressum quod secundum illud tempus futurus esset uir, qui de regione eorum imperium adsumeret in orbem terrarum. Quae res eos in tanto furore posuit, ut sibi non solum libertatem sed etiam regnum pollicerentur. Id alii ad Vespasianum referendum putarunt, prudentiores ad dominum Iesum, qui eorum in terris secundum carnem genitus ex Maria regnum suum per uniuersa terrarum diffudit spatia. Tantis itaque rebus monentibus non potuerunt cauere quod diuinitus decernebatur.   

<hegesippus_pseudo. excid. hiero. 5.45.1> Fugientibus itaque auctoribus seditionum cum templum exureretur, Romani signa posuerunt intra circuitum templi ipsius et contra portam orientalem sacrificarunt imperatorem Titum summis praedicantes uocibus. Interea puer quidam eo loco, ubi etiam sacerdotes erant, quos et inopia aquae et aestus incendii commacerabat siti, rogauit unum de custodibus Romanis dexteram sibi dare, potum offerre. Porrexit ilico aetatem pariter miseratus ac necessitatem. Bibit puerulus et quia sedulo innoxiae creditum fuerat aetati, rapuit aquae uas et cursu sese proripuit, ut etiam sacerdotibus bibendi copiam ministraret. Voluit sequi miles sed non potuit comprehendere. Ille periculo suo sacerdotum sitim leuauit. Bona fraus quae neminem laederet, subueniret necessitati. Denique miles ipse miratus est magis affectum pueri quam dolum detestatus, quod in illa aetate atque excidio totius urbis et communi periculo quid deberetur reuerentiae sacerdotibus quo potuit ministerio non inexpressum reliquit. Nec multo post sacerdotes confecti fame et siti uitam rogarunt, quos Titus iussit occidi, degeneris animi esse respondens, ut templo et muneri cuperent superuiuere.   

<hegesippus_pseudo. excid. hiero. 5.46.1> Iohanni autem et Simoni et ceteris principibus seditionum rogantibus, ut paulisper cessare iacula telorum et strepitum iuberet dicendique sibi potestatem daret, ab indulgentia non abhorreret, facto silentio ita responsum edidit: ‘Serum, nequissimi, tempus ad misericordiam, cum iam quid reseruetur nihil relictum sit. Offerebatur uobis et despexistis, et diffidentiam putastis, non indulgentiam. At ego innoxia aedificia uestro scelere perire ingemescebam, uulgus ignobile cogi ad mortem dolebam, parcere uolebam: uos non sinebatis; suspendebam proelia: uos inruebatis; pacem offerebam: uos non recepistis; alloquebar frequenter, crebro conueniebam: non pudet dicere, insolentiores uos feci rogando. Quid putabatis? Quod acies uobis Romanae cederent et multitudine circumueniretis uictorem omnium terrarum exercitum? Quota portio uobis pugnauit, quia uniuersum nec regio uestra sustinere poterat, nec sinebat necessitas? Maior enim cura nobis tuendi orbis quam propagandi. Quo exeamus nihil est nouum; nihil alienum, quibus omnis terra possessio est. Latrocinium hoc quasi naeuum in corpore diu dissimulandum putauimus, aliquando commoti auferendum credidimus, ne fulgorem imperii Romani uestra inoboedientia et quaedam interpolaret caligo. Sensistis Romanam uirtutem non bellando sed moriendo. Neque enim in campo uidimus uestra agmina sed in muro, cum uobis nec claustra prodessent ad tutamentum salutis. Quis enim murus resisteret quibus oceanus non restitit? Aut quae ciuitas nostrae obsidioni inexpugnabilis foret saepta praesidio murorum, cum Brittanias quoque Romanorum arma penetrauerint muro frementis circumuallatas elementi? Substratus est nobis ille praeruptus aquae mons. Patres uestros, ut Iudaeae fabulae ferunt, Rubri maris unda muri specie transeuntes circumuallauerit, Romana fortitudo murum oceani perfregit. Non inuideo uobis aliena beneficia. Viderit uos mare et fugerit, ut clausi ab hoste fugeretis, quia perrumpere hostem non poteratis nec sustinere. Nobis fuga oceani damno fuisset si fugisset. Gessimus ante bellum cum fluctibus, insanum mare ante superauimus quam ad hostem perueniremus. Excepit nos Brittania iam uictores elementorum. Quibus illi fidebant nos subegimus, ut ad triumphi cumulum ipse oceanus accederet. Sed forte de uirtute corporis praesumebatis. Numquid uos Germanis fortiores, quos saeptos Alpium muro fortitudo Romana in seruitutem deduxit? Nec illa similia Tauri montis adcliuis collibus aut Conopeis agminibus Aegyptiorum, cum quibus uobis bellandi usus est. Supra nubes ascendimus et de nube populos descendentes uicimus, aerium cunctis aperuimus iter: aequoreum uobis non inuidemus, dummodo illud triumphantium fuerit, hoc fugientium. Romanae itaque uirtuti consederunt montes, amnes exaruerunt amisso cursu, quem natura direxerat, et inflexo quo uictores iubebant. Conuersus sit Iordanes uester, ut dicitis, atque in fontem reuerterit ut uobis iter panderet, non eguit eo Cloelia Romana uirgo, quae ruptis uinculis hostem euasit et fluuio decurrens Romanis se intulit castris. Nec incendia uestra miramur, de quibus Hebraeos pueros euasisse maximos edere cantus soletis. Mucius noster nullo cogente manum admouit ignibus, nec remouit, donec uictor incendii miraculum hostibus suae infunderet fortitudinis, quae flammas non senserit. Denique pacem rogarunt qui triumphum sperabant. An uero caelestia illa uos extulere pabula et esca pluuiarum aduersus uirtutem Romanam? Sed considerare decuit altricem ipsam orbis terrarum Africam esse subiectam Romana fortitudine. Nobis seruit quae omnes alit, in nostra potestate est fames omnium et uictus uniuersorum. Quod natura omnibus dedit, uirtus Romana ius suum fecit. Ipsum Hannibalem perculit et in exilium coegit, quem non capiebat orbis terrarum, angustior cui Africa fuit, non idoneae ad demorandum uisae Hispaniae, arta uianti Gallia, indigna Italia amicitiae foedere et societatis consortio. Iactetis licet quod fulmina militauerint uobis, caelestes potestates pugnauerint, nos Hannibalem inequitantem fulminibus uicimus atque intonantem mundi ipsius tempestatibus: quatiebatur mundus et ille muros nostros armis pulsabat. Neque uero necessarium fuit, ut hostes nostri sicut Assyrii uestri dormientes extinguerentur, sed proeliantes. Non enim in somnis uictoria quaeritur, sed in proelio, non uirtutis adorea est ubi fortuita gratia. Hostes nostri non aquarum rutilo decepti renitentium ad solis exortum in manus nostras inconsultius incidere, dum fusi sanguinis specie nos extinctos putant, sed scientes et ad bellum parati campos terrarum corporibus suis texere ac proprio sanguine repleuerunt. Quae uos fortitudo in tanta posuit insolentia? Non uidebatis eos seruire nobis qui uobis imperitarunt — Aegyptus, quae uos adfligere solebat, nobis annuum pendit tributum et uiam praebet usque ad Indicos tractus — extra orbem terrarum egredi atque alterum orbem quaerere, maris secreta solis oceanique ultima et alterius orbis incolas nostro imperio adiungere? Quid? Antiochi regnum, qui uos grauibus suppliciis adfecit, ius quoque ipsum eripuit religionis, non ipsi uobis refudimus, gloriosius arbitrantes imperare regibus quam regnum tollere? Ipsa Antiochia, sedes dominorum uestrorum, non studiose suos repudiauit et nos dominos elegit? Vos ipsi non ad nos confugistis, ut illos dominos fugeretis? Non ipsi uos suscepimus et aduersum illos defendimus? Seruauimus uobis ut uestris legibus uiueretis, dedimus potestatem uestris inseruire cultibus. Sacra uestra scire uoluimus sed honorauimus. Postea rebellandum putastis. Pompeius templum cepit sed non diruit, urbem occupauit sed reseruauit, integra omnia seruauit donaria. Pro quis, o grati socii, hanc uicem nobis rependistis, ut tertio bellaretis. Fuerit Nero despiciendus sed non in uno Romana uirtus expendebatur, sed habebat militem Vespasianum, qui iam ad pacem reuocauerat Gallias, qui tam fortis in proelio, ut per illum et Nero uinceret, per illum Nero esset hostibus formidabilis, tam fidelis domino, ut solus imperium non quaereret quod solus merebatur. Sed Cestius laeserat. Querellam deferri decuit, non arma inrogari. Missus pater Vespasianus qui potuit inprouisus in inparatos se effundere, Galilaeam circuibat, longinqua exurebat, ut uos deponeretis insolentiam, ueniam postularetis. Ostendit uirtutem et, cum uniuersos clausos teneret, Aegyptum petiit, ut indutias resipiscendi daret. Insolentiores uos nostra absentia fecit, quia nos occupatos putastis; sed numquam ita occupati sumus, ut absentes simus orbi terrarum. Nam et absentes adsumus et longe positi propius adsistimus. Namque ut anima in corpore omnia membra uiuificat sua, sic Romana prouidentia omnibus imperii sui partibus adest et totum orbem Romanum tamquam praesens gubernat. Nam si singulis animis uis illa diuina regendi corporis uirtutem dedit, quanto magis Romano uigori, quo quasi unum totius imperii nostri corpus animatur, tuendi eius uitalem quandam substantiam subministrauit? Suspensum itaque bellum uos reparastis. Profecturus itaque pater ad urbem Romanam a tyrannis recipiendam me a sua diuisit societate, ne uobis suae pietatis exsecutor deesset. Veni ad bellum specie terrentis, affectu rogantis. Quotiens a moenibus uestris reuocaui exercitum? Quotiens postea a penetralibus templi retraxi? Quotiens restinxi incendia? Quotiens monui? Sed numquam audistis. Nuncine demum rogatis, quasi iam quicquam supersit quale iam consumtum est? Attamen a caede incendio direptione erexi militem. Quid desideratis, quid adhuc statis armati, quasi daturi leges, non accepturi? — si deditionem petitis, deponite arma iam non metuenda uictoribus, sed superba uictis et plena insolentiae — ut armati rogetis quasi aut de fide nostra dubitetis aut adhuc uirtutem lacessatis bellum minantes? Populus extinctus est, templum ardet, urbem tenemus. Quid reliqui speratis nisi ut uita uobis donetur? Proinde ponite arma quasi uicti, uiuere uobis donabo, etsi non meremini, quia noluistis quae uestra sunt uobiscum seruare.’ 

<hegesippus_pseudo. excid. hiero. 5.46.2> Tunc illi petere coeperunt, ut sibi obstrictis sacramento, ne umquam se Romanis traderent, egrediendi per murum potestatem daret, quo cum suis familiis in desertum pergerent, urbe Romanis cedentes. Eo commotior Titus: ‘Etiamne’ inquit, ‘condiciones nobis imperatis? Quin potius defensate patriam, adeste templo, omni uirtute insurgite, seruate mortis saeramentum, quoniam uitae repudiastis.’ Et simul iubet insurgere Romanos in necem hostium. Plurimi coepere grauiore uictorum indignatione labefactari. Tradiderunt se tamen Iaza regis filii et fratres et plurimi cum ipsis de plebe. Nec Titus, quamuis excitatus ad iracundiam, propositum suum soluit contuitu regalis fastigii, sed recepit confugientes. Solius tamen pietatis, quod maximum est, lucrum fecit. Nam praedam omnem domus regiae seditionis auctores diripuere, ut nihil ex ea ad Romanos perueniret.   

<hegesippus_pseudo. excid. hiero. 5.47.1> Simul autem ut facto impetu in aulam inruere, duos de Romanis militibus inuadentes, unum pedestris militiae uirum trucidauerunt, eques uero poposcit se ad Simonem duci allegans habere se, quae memorato insinuaret principi seditionum. Sed perductus ad eum cum uana quaedam adtexeret, perimi iussus, dum percussor moratur, clausis iam fasciola oculis, sese proripuit ad Romanos. Qui comminus proeliantes suscepere fugientem. Perductumque ad se Titus quasi indignum uirum morte, qui ab hoste uiuus potuerit capi, exutum armis iussit dimitti reseruans ei quod per hostis ignauiam non amiserat, et auferens militiae sacramentum, quod captus prodidit, fugitiuus dehonestauit. Id illi maiori supplicio fuit, apud uiros enim grauiora militiae probra quam mortis uulnera sunt. 

<hegesippus_pseudo. excid. hiero. 5.47.2> Repulsi tamen ilico Iudaei ad superiora urbis se contulere relicta templi et urbis defensione. Strages magna in eos qui resederant exercebatur, seminecibus aut cadaueribus repletae uiae. 

<hegesippus_pseudo. excid. hiero. 5.47.3> Iussit Caesar etiam ad superiora admoueri machinas, quod uidentes Idumaei elegerunt uiros, quos ad Titum mitterent, qui deditionem rogarent. Eo cognito Simon praeuenit et electos quidem petendae deditionis uiros intercepit, sed Idumaei non multo post, quamuis destituti adiumento pnincipum, cum sustinere uim diutius nequirent, tradidere se exercitui Romano. Ita primum fames et ad postremum desperatio resistendi deditionem patrauit. Nec Romani multa caede iam fessi abnuebant uitae indulgentiam et studio captiua mancipia uendendi promtiores erant ad reseruandam salutem. Plurimi uenales sed pauci emtores, quia et Romani habere in seruitute Iudaeos dedignabantur, nec Iudaei supererant qui redimerent suos, cum se euasisse unusquisque uel inopem gratularetur. Passim itaque se tradebant remoto metu, quoniam latrones aberant, Romani ignoscebant.   

<hegesippus_pseudo. excid. hiero. 5.48.1> Denique et Iesus, unus ex sacerdotibus Thebuti filius, se dedidit et uasa sacerdotalium ministeriorum, lucernas duas, mensas, crateras et fialas et omnia uasa aurea, sed et peripetasmata et indumenta principum sacerdotii cum lapidibus accepta fide salutis uolens tradidit. Comprehensus etiam Finees, custos gazophilacii, demonstrauit sacerdotum purpuram multam et coccum et alia conplura, quae ad usum reseruabantur. Cum quibus cinnamomum et cassiam et aromata plurima et thymiamata, uasa quoque sacramentorum multa etiam ipse tradidit et uestem sacratam, sed coactus metu, unde et ueniabile apud suos flagitium fuit. Tamen, etsi uoluntas defuit, deesse uirtus non debuit. Licet plerumque seuerius iudicemus, quam praecauere possimus, si ipsi in tali uersemur necessitate, refugere tamen debemus facti ministerium et indicium proditionis.   

<hegesippus_pseudo. excid. hiero. 5.49.1> Iamque insurrexerant aggeres et ferire coeperant arietes murum superiorem: septimo die mensis, quem Gorpieum nuncupant, uentum ad supremum. Conturbati et perterriti ipsi quoque factionum principes, qui in extremis insultabant periculis, genua singulorum aduoluebantur opem orantes. Cernere erat quam miserabilis illa mutatio foret ex illo terribili ac superbo fastigio in hanc humilem ac plebeiam deiectionem, in lacrimas fletus pauorem. Necdum cesserat murus urbis superioris, iam illi percursabant singulos, nihil superesse praesidii ingemescentes, hostem ingressum arbitrabantur, plerique tamquam iam de superioribus pugnantes Romanos uidere sibi uidebantur, quod metuebat animus oculi praefigurabant et mentis pauor fiebat imago uisus. Denique pro certo iam hostem incumbere ceruicibus suis credentes, quibus adhuc tres turres Mariamme et Fasaelus et Equestris supererant ceteris ualidiores, deseruerunt superiora confugientes ad hypogea uel retrusos specus. 

<hegesippus_pseudo. excid. hiero. 5.49.2> Iohannes tamen non multo post fame tabidus et confectus ieiunio tradidit se Caesari, qui reseruatus ad triumphum sed perpetuis uinculis innodatus usque ad mortem trahens magis spiritum uitae quam ullam uoluptatem uiuendi expertus euasit securim. 

<hegesippus_pseudo. excid. hiero. 5.49.3> Simon autem latuit etiam intra exustae urbis ruinas in hypogeis se cum paucis recondens fidelioribus. Iam Caesar discesserat cremata urbe aestimans etiam Simonem aut igni exustum aut ruina oppressum aut a quocumque peremtum milite. Verum ille, quamdiu cibus suppeditauit, in defossis specubus defodiebat introrsum, sed ubi et cibus defecit et nullus euadendi exitus patuit, subito ad superiora erepsit indutus ueste candida et purpureo desuper uestimento, ut terrorem quendam incuteret aspicientibus. Qui primo stupentibus militibus Romanis mandat ut ducem suum deducerent. Erat in loco Rufus Terentius, quem Titus in loco praefectum militiae dereliquerat. Quo adueniente interrogatus quis esset primo alia, post Simonem confessus est. Vnde transmissus ad Caesarem et ipse ad triumphum seruatus. Sed quia crudelia exercuerat in ciues nec se Caesari tradiderat, post triumphi pompam neci adiudicatus. 

<hegesippus_pseudo. excid. hiero. 5.49.4> Octauo die Gorpiei mensis concremata est ciuitas. Caesa per omne tempus obsidionis innumera milia — CX myriadas plerique adserunt — Iudaeorum tamen omnium, sed non omnium eiusdem regionis ac loci, quia eo undique conuenerunt tempore Paschalis sollemnitatis. Captiui abducti ad LXXXXVII milia, latrones prope omnes peremti statim, qui ualidiores erant per triumphum ducti postea bestiis obiecti, ceterisque suppliciis dati per singulas ferme urbes, qua iter agebat Titus, ut per uniuersos rebellionum supplicio metum spargeret.   

<hegesippus_pseudo. excid. hiero. 5.50.1> Per idem tempus Alani, gens fera et diu ignota nostris, quod interiorum locorum difficultate et claustro portae ferratae, quam Magnus Alexander praerupti montis imposuit iugo, cum ceteris feris et indomitis introrsum gentibus cohibebantur, incolebant Scythicum Tanain finitimaque eius et Meotis paludes uelut quodam clausi carcere memorati ingenio regis, ut suas terras exercerent, alienas non incursarent. Sed siue ob sterilitatem locorum, quod auari uotis agricolae sperata culturae non responderet fecunditas, siue praedandi cupidine regem Hyrcanorum, qui locis praeerat, sollicitarunt, pretione an dissensione inter se gentium incertum, ut reserata porta eruptionis sibi copiam daret. Quo inpetrato infudere se genti Medorum et inparatam breui uelocibus equis et aliis pariter ad dexteram nexis, in quos per uices cum foret libitum desilirent, totam propemodum regionem percursauere, ut primo perturbarent omnia maiorisque multitudinis speciem darent, aduersus quam nullus fugae locus uacaret, deinde circumuentis omnibus, quanta uellent strage edita, praedam abducerent. Erat enim regio populis frequens et pecoris abundans, quae nullo resistente facile patuit direptioni. Siquidem ipse Pacorus, Medorum rex, in abstrusa loca se contulit saluti potius quam regno consulens, ita ut uxor eius ac liberi uel concubinae captae ab Alanis centum talentis postea redimerentur. Nec Tiridates, Armeniae rex, immunis periculi fuit, sed alieno malo cautior pestem prouidit et uiriliter quidem uoluit occurrere, ut a finibus suis hostem auerteret. Dum proeliatur tamen laqueolo insertus in potestatem hostium uiuus concesserat, ni praeacuto gladio nodum informem uelociter intercidisset. Namque insolentia quadam propriae fortitudinis et in ceteros despectu superbo, simul ut familiarem sibi eminus decernendi consuetudinem refugiendique facultatem tali fraude praetexerent, laqueos iacere atque hostem innectere ars Alanis bellandique mos est.   

<hegesippus_pseudo. excid. hiero. 5.51.1> Fugit itaque Tiridates, cui euasisse satis fuit. Regnum autem suum depopulandum dereliquit. Nam quasi accepta iniuria, quod congredi ausus foret, uehementius Armeniam quam Mediae regnum deuastauerunt. Opimi itaque utriusque regni spoliis ad propria recursum fecere. 

<hegesippus_pseudo. excid. hiero. 5.51.2> Quorum conperta incursione Titus Antiochiam contendit, sensim tamen, ut triumphatorem decebat, causamque dissimulans per singulas urbes celebrabat pompam uictoriae. Perimebantur in harena Iudaei, quacumque pergebat, ac dilacerati a bestiis pendebant merita rebellionis. 

<hegesippus_pseudo. excid. hiero. 5.51.3> Antiochiae quoque eos uetustis odiis gentilis populus insectabatur, eo quod reges Persarum, quae de Hierosolymitana urbe donaria iure uictoriae uindicauerant, synagogis contulerant Antiochenis de suo quoque alia largiti. Itaque congestae opes inuidiam facile mouere. Nam ut illa nunc omittamus, quae aduersum Macchabaeos gesserint sacerdotii conpetitores et quantae cladi ciuium fuerit ambitio, sicut supra memorauimus, Antiochus postea non ignobili genere ortus sed moribus perditus adficto crimine, quod Iudaei urbem Antiochiam incendio exurere conspirauissent, patrem proprium, qui esset de Iudaeorum primoribus, et plerosque alios insimulatos gentilis impetu multitudinis ad mortem coegit. Nec eo parricidio multorumque caede exsaturatus quieuit, sed postea quoque nanctus facultatem, quod fortuito incendio acciderat eiusdem urbis porticus et tetragonum plateam maximamque partem aedificiorum cremari, fraude praedictae coniurationis iterum Iudaeos urguere coepit atque incessere. Ac prope uniuersorum stragem fecisset, nisi aduenienti Tito reseruata cognitio foret metu, ne Caesar usurpato plurimorum supplicio commoueretur. Ea res Iudaeis saluti fuit.   

<hegesippus_pseudo. excid. hiero. 5.52.1> Masadae quoque plurimi se Iudaeorum freti loci munimine congregauere, cuius expugnandi negotium Titus indignum arbitratus, quod imperatorem teneret, Siluae mandauit, cui summam in isdem locis militiae Romanae cauendique ne quid iterum rebellionis oriretur commiserat. Ipse Alexandream contendit et inde Romam nauigio transmisit. 

<hegesippus_pseudo. excid. hiero. 5.52.2> Silua nauiter insistens iniuncto sibi muneri Masadae murum ariete dissoluit. Illi interiorem ligno composuere eo quod ad huiusmodi ictus machinamentorum muralis materies facile non cederet. Sed Romani mutato bellandi genere ignem iecere, qui et facile ligno inhaesit et sine ulla adoleuit mora. Magnus itaque adulto incendio flammae ferebatur fragor, qui primum Boreae spiramine a munitionis partibus repellebatur et Romanorum magis uineas exurebat, deinde exorto Noti spiramine in castellum sese retorsit, ita ut conflagraret omnis ille ligneus muralis obiectus materie consumta. Romani, quoniam nox interuenerat, securi uictoriae in castra sese receperunt, ut sequenti die nudatos iam atque omni exutos subsidio debellarent. Sed ne quis elaberetur intextis castellum custodiis circumuallarunt.   

<hegesippus_pseudo. excid. hiero. 5.53.1> Desperatis itaque rebus Eleazarus auctor turbarum uidens nihil praesidii superesse hunc sermonem adorsus est, quem nos quasi epilogum quendam claudendo operi deplorabilem more rhetorico non praetermisimus: ‘Quid agimus, Abramidae uiri, genus regale, sacerdotalis gratiae uirtute insuperabiles? Non enim ex euentu uictoriae, quae frequenter incerta est, sed ex propositi constantia uirtus spectatur. Vnde conicere licet, quia hostem subicere sortis est, non mutare mentem uirtutis est. Iure igitur insuperabiles uos dixerim, si nullus adhuc uos mortis uicerit metus. Sed non ita uos pater instituit Abraham, qui in filio unico docuit, non mortem eius sed immortalitatem futuram, si pro religione immolaretur. Quid Iosiam praedicem, quo nemo melior fuit interpres religionis, contemtor mortis, adsertor libertatis? Namque is in illo suggestu regali locatus cui liceret differre mortem, tamen quia uidebat propter peccata grauia captiuitatem plebis Israhel futuram, bello se alieno miscuit, uitam refugit. Clamabat Nechao: non aduersus te missus sum, sed ad regem Israhel. Ille tamen non prius recessit quam letalem sagittae ictum subiret. Quo fusus uulnere indicio nobis est, utrum in bello meritum an casus praeponderet. Victus est Iosias piorum instaurator sacrorum, uicit Nechao omnium sceleratissimus, sed ille uictus nunc cum angelis est, hic uictor in suppliciis. Quis enim nescit, non in hac uita repositam esse mercedem hominibus, sed post huius absolutionem certaminis? Hic enim currimus, ut illic ad palmam perueniamus, hic certamen, ibi praemium est. Non ergo ulla hic longaeuae aetatis gratia est. Denique Abel cito occidit, Cain superuixit. Ita mors innocentiae fuit et uitae aerumna. Ex illo in eandem sortem successimus, ut uiuere miserrimum fieret, mori beatum. Quid est enim uita nisi carcer animae quae intra hoc ergastulum clauditur et carnali adhaeret consortio? Cuius infirmitatibus quatitur, labore adfligitur, ira conteritur, accenditur cupiditatibus, uexatur furore, nec se facile attollere potest humi nexa, concreta puluere, stricta uinculo, neruis inretita. Non mediocris tamen potestas ut corpus uiuificet atque infundat insensibili materiae sensus uigorem, et hoc inuisibiliter singulis anima sua conferat totumque hominem regat atque ultra mortalem prouehat fragilitatem, ut cognitionem capiat secretorum caelestium, ut mentem intendat futuris. Itaque ad imaginem similitudinemque sui principis non uidetur, cum sit in corpore sita, nec corporalibus oculis cernitur, nec ingressus eius aut exitus ullo aspectu deprehenditur. Instar quoddam diuini muneris repraesentans, cum ingreditur uitam infundit, cum excedit corpore mortem operatur. Vbi anima ibi uita, ubi ea defuerit ibi mors est. Quidquid inuiserit exsuscitat, quidquid reliquerit statim soluitur et continuo marcescit. Infusione animae mortuus resurgit, discessione uiuus exanimatur. Quis ergo dubitet, quod ei inesse uideatur immortalitatis operatio, cuius uirtus sit mortem auertere? Ea tamen sibi oneri est, quamuis alii ad usum redundet, et quod corpori donat, sibi detrahit. Grauatur enim et quasi in terram inclinatur cum isto mortali corpore. Itaque uita corporis animae mors est, et rursus corporis mors animae libertas uidetur. Dum enim sumus in corpore, seruit anima nostra ac miseram quidem seruitutem quae de paradiso exulat et a suo principe peregrinatur. Vbi autem fuerit istius carnis absoluta uinculis, in illum purum et splendidum superiorem reuolat locum atque adest domino deo suo sanctorumque habitaculis fruitur et beatorum consortiis, gaudet quod nullam iam habeat cum mortuo societatem, et contubernium cadaueris dereliquerit, adspiret ei caelestis gratia, nec ulla eam curarum humanarum sollicitet exagitatio. Indicio nobis est quies, quantam anima post obitum corporis resumat gratiam. Sopito enim corpore et quasi mortuis eius cupiditatibus atque uniuersis motibus cum sanctis saepius conuersamur, recipimus quos amisimus, ut nobis et absentes adsint et mortui uiuant et omnis quiescat dolor, appropinquemus et confabulemur deo, cognoscamus futura, affectis requies, seruis libertas sit. Quod igitur dormientes somniamus, hoc defuncti adipiscimur, et quod in somno imago, hoc in morte ueritatis possessio est et libertatis gratia. Vnde nonnullis gentibus mos est, ut ortus hominum fletibus occasus gaudiis prosequantur, quod illos ad aerumnam genitos doleant, hos ad beatitudinem redisse gratulentur, illorum animas ad seruitutem uenisse ingemescant, istorum ad libertatem regressas gaudeant. Indorum quoque sapientes feruntur, cum moriendi affectum induerint, protestari quod discedere uelint neque ullum obstrepere. Deinde ubi adparatus mortis processerit, insilire laetos ardentem pyram et adstantibus uale dicere, dolere mulieres quasi subsidio destituendas, uel liberos paruulos quod derelinquantur, benedicere alios nec inuidere quod ad meliores inhabitatores, splendidiora loca, puriora festinent consortia. Quid igitur de uobis aliud opinari possum, cum etiam barbaris gentibus libertatem sequendi mos sit? Iam dudum itaque uos optime mihi cognitos et institutis patriis respondere paratos, quod neque Romanis neque cuiquam genti nisi soli deo seruiendum putetis, qui solus iustus et uerus omnium dominus sit, dies aduenit, qui probare operibus uoluntatem exigat nec dehonestare ueteris indolis claritudinem, ut in libertate geniti dominationi uos hominum subiciatis, praesertim cum licuerit uobis ante seruire sine periculo, nunc autem necesse sit dura supplicia suscipere cum seruitute, si Romanorum imperio seruituros nos offeramus, quos primi omnium bello lacessiuimus et ultimi adhuc armis tenemus. Imperatori non dedimus manus pacem offerenti, Siluae dabimus acerbitatem minanti? O miseri, ad quam spem istius uitae nos reseruabimus? Esto, hostis ignoscat. Quid proderit, cum offensa dei clara sit? Ignes ab hoste in nos uersi, mutata uentorum flamina, flammae retortae, ut nostra subsidia deurerentur. Quis poterit aduersante deo uiuere? Nullus ueniae locus, sed manifestum imperium mortis uoluntariae. Quid enim nox interuenit, nisi ut nos hostis non praeueniret, nec deusto murali subsidio continuo inrumperet, sed ut nobis exercendae mutuae necis tempus reseruaretur liceretque cum liberis nostris et necessitudinibus mori, ne uideremus anhelos senes a Romanis pertrahi, carissimas coniuges ad uictoris libidinem rapi? Commoriamur patriae nec superstites simus tanti dedecoris opprobrio. Quo igitur fugiemus a facie dei, aut quo ibimus infesto nobis caeli domino? Si cadant super nos montes et concauis specubus abscondant, quomodo tamen poterimus declinare indignationem tantae potestatis? Quo enim progrediemur, ubi non sit deus, cum ubique ipse sit? An mediocria exempla sunt, quibus doceamur, quod iam dudum genti nostrae pro peccatis nostris infestus sit, quam praesidebat? Quis hoc dubitet, cum uideat, quod in nos conuersae manus nostrae sint, pluresque seditio domestica quam bellum extinxerit? Non donabo Romanis quod uicerint, nec ipsi sibi hoc uindicant, qui sciunt, quod omnes fere nostris potius armis quam alienis perierimus. Quae enim arma Romana uiderunt Caesaream inhabitantes Iudaei, quorum feriato die sabbati inter sollemnes nostrorum cultus sacrorum multitudo gentilium Caesariensium repentino quodam impetu et misso desuper furore succensa XX milia deleuit, omnes fugauit, ut totam urbem exinaniret? Nonne totam Syriam quaedam impleuit dementia, ut Iudaei atque gentiles in iisdem urbibus siti et incolatus gratia sibi prius nexi postea inter se armis colliderent, quo Romanis uadum futurae uictoriae constitueretur? Nam quid de Scythopoli loquar? Quo Iudaei primo contenderant, ut gentilem populum praeuenirent, ne quid aduersum nostros exemplo ceterarum urbium machinaretur. Itaque quos par fuit coniunctis aduersum alienigenas uiribus bello decernere, e contrario aduersum se Iudaei decertauerunt, ut pars eorum aduersum cognatos et proximos suos cum gentibus proeliaretur, deinde ipsi pro pretio laboris et inpensi sanguinis a gentilibus perimerentur, quod prohibuerunt ipsi fieri gentilibus. Damasceni nulla exsistente causa VIII milia Iudaeorum strauerunt, Ascalonitae II milia quingentos. In urbe quoque, cui Ptolomais nomen, caesa II milia. Alexandreae uero uetus erat odium inter Iudaeos et gentium populos, ex quo Magnus Alexander usus est studio Iudaeorum ad Aegyptios subiciendos, unde condita urbe ex aequo Iudaeis et Aegyptiis attributa priuilegia et habitationes diuersae, ne eorum cultus permisceretur, qui purificationes suas sine ulla uolebant seruare contagione. Hinc frequenter inter eos conflictus fuere. Exorta iurgia, iudicium petitum; nihil tamen ex tanti regis temeratum liquet fuisse beneficiis. Sed postea a gentilibus exorto tumultu, cum Iudaeorum necati aliqui, alii ad poenam detinerentur, iniuria motum Iudaeorum populum aduersum auctores iniuriae insurrexisse, et cum pertinacius se de ciuibus ultu ire uellent, inductum exercitum Romanum, qui LX Iudaeorum milia intra urbem fuderit. Verum quid in leuioribus moror, cum excidium totius orbis in unius ciuitatis ruina deplorandum nobis sit? Vbi est magna ciuitas Hierusalem, ubi decora Sion, ubi templum mirabile, ubi secundum illud tabernaculum, sanctitatis sacrarium, quo solus semel in anno princeps sacerdotum solebat intrare non sine sanguine, quem pro se offerret et pro populi delicto? Profanatum est gentibus, habitant in reliquiis urbis qui eam destruxerunt. Vbi, inquam, es, ciuitas referta populis, uenerabilis regibus, acceptabilis deo, gratiae sedes? Pauimenta tua de marmore, parietes tui fulgentes marmore, culmina tua pretioso splendebant marmore, portae tuae auro micantes, aliae argento renidentes. Omnes interfecti, et qui te iugiter inhabitabant et qui ad te ex totius orbis terrarum partibus conueniebant, ut non dubium sit totum in te mundum perisse. Nuda nuda omnia, a culminibus cremata, a fundamentis diruta, facta est habitatio tua deserta nec est qui in tabernaculis inhabitet. Et adhuc quemquam uiuere libet et non uixisse paenitet? Duri oculi, qui haec possunt uidere, immites animi, qui uelle possunt, ut quid tantis supersit doloribus, non quo defecerint clades sed quo iam nulla requies. Quo enim circumferamus oculos aut quid cernere delectet? Vrbs tota mortuorum sepulchrum est, solae spectantibus occurrunt fauillae, uiae uacuae uiuentium repletae cadaueribus. Miseri seniores cinerulenta canitie et scisso amictu supra reliquias mortuorum sedent nuda tegentes ossa, quo defendant a uolatilibus ac bestiis. Mulieres paucae in limine, quas miles impius ad turpitudinem, non ad uitam seruauerit. Quis haec uidens et de comperendinatione uiuendi cogitans audeat ad caelum leuare oculos? Quis sic immemor patriae, hostis suorum, pietatis alienus, expers dulcedinis, cuius tam semiuiri sic mollis spiritus, quis ita meticulosus, quem non pudeat his reseruatum? Vtinam quidem olim defuncti essemus, aut si uita superesset, oculorum lumen perisset, priusquam sanctam urbem dirutam hostium manibus intueremur, templumque hoc a maioribus nostris sacratum deo tam impie flammis cremari, aut sacerdotes in templo conspiceremus interfectos iacere. Emendemus ergo quod his superuiximus malis, ut uideamur non uitae studio distulisse mortem sed uirtutis intentione. Circumuallauit hostis omne munimentum, nihil superest nisi nos aut coniuges nostrae. Iam sibi filios nostros in auctione constituunt certantque inter se, quis cuius abducat coniugem, utrum pro dignitatum meritis personarumue ordinibus distribuendae sint an sortitus cogendae subire miserabiles. Nobis quoque parantur prodigia poenarum, tormenta exquisitissima, non solum ardentes flammae aut diuersae neces ultricis ictu securis, duro quidem post uincula, post carcerem, post iugum supplicio, sed tolerabiliore uiris quod ludibrio uacet, sed etiam auulsi artus uiuentibus et praecipue truncatae manus. Nec immerito, quia defuerunt suo muneri, cum possent sibi subuenire. Subeundi quoque morsus ferarum ad uictorum spectaculum, quod diuersis iam celebratum harenis urbium uel exemplo nobis esse debet pudendum uel usu miserabile, ut reseruemus nos aut bestiis aut fratribus proeliaturos. Quid igitur moramur? Non est iam liberum nobis quod metuimus euadere. Si liberos interficere nolumus per misericordiam aut nosmet ipsos per uirtutem, necesse erit ut germanos aut propinquos nostros interficiamus per flagitium. Hoc suadet affectus, illud uictores exigunt. Si nolumus exsequi ministerium pietatis, cogemur subire pompae parricidalis ludibrium. Adoriamur ergo quod prosit liberis coniugibusue nostris. Si infirmiores sunt, auferamus eos cruciatibus futuris, si fortiores, uincamus conpassiones parentum, affectus necessitudinum, et in hoc uincamus hostem, cui praedam tollimus. Hoc uirtus exigit, hoc pudor suadet. Non timere mortem uirtutis est. Etenim ad mortem omnes nascimur et ad mortem generamus liberos, quorum mors naturae adsignatur, captiuitas probro datur. Ergo quos non potuimus periculo eripere, eripiamus ludibrio. Miseremini ergo patres liberum, mariti coniugum, omnes paruulorum, misereamur, quod est praecipuum, nostri, dum est miserandi potestas, ut de nostro misereamur, ne ad dedecus et nati uideamur et reseruati. Quis enim possit perpeti patres ante ora filiorum, filios in conspectu parentum interfici, trahi canitie fessos senes uel ad necem uel quod peius est ad seruitutem mulieres sparsis crinibus duci sub conspectu coniugum et uiolenter ad opprobrium trahi, audire uocem paruuli uagientis uocantis patrem, ut auxilio sit petenti, cum iam frustra audias reuinctus manus et captiuas ceruices iugo subditus? Ergo dum adhuc liberae manus sunt, dum ferrum stringimus, aggrediamur opus, quod uictor hostis miretur. Mulieres nostrae supremum coniugalis munus dilectionis quasi dotale recipiant patrimonium. Has illis claues refundimus nouo sanguinis testamento, ut sint nostrae heredes libertatis. Hoc ipsae hortantur, certe merentur quae uolunt, cogendae quae refugiunt. Nec paruuli ferrum pauebunt, quod per aetatem nesciunt, quod suscipere a parentibus piis debent, ut uere fiant liberi. Nobis quoque quid erit praestantius, si exuramus prius castellum, frumenta tamen reseruemus, ne putent nos fame potius coactos quam studio uirtutis inuitatos mutuae necis arripuisse ministerium? Donamus illis escas refertas sanguine, et si eas flammae exusserint, nidor ipse frugum incensarum indicio erit perisse obsidentibus quod obsessis abundauerit. Post haec unusquisque offerat se uulneri et moriturus patriam tegat supremoque amplexu ambiat. Fiat nobis patria libertatis sepulchrum, quae fuit dignitatis domicilium. Hic tumulus nostra funera decet, ut saepto uirtutis tegamur.’ 

<hegesippus_pseudo. excid. hiero. 5.53.2> Tali accensi oratione ceteri gladios strictos tenebant, oscula dabant coniugibus, amplexu suscipiebant liberos, inlacrimantes simul et festinantes, ut hostis praeueniretur. ‘Haec uobis,’ inquit, ‘amoris pignora, damus supremae solacia necessitatis.’ Et compresso uiriliter affectu passionem excluserunt, caedem implebant. Impauidae mulieres se offerebant uulneri pro conseruatione pudicitiae. Mentem quoque ipsae suorum induerant uirorum. Caesis itaque necessitudinibus, pignoribus quoque, delegere strenuos, qui supplementa caedis exsequerentur. Ita fusi omnes, nongenti sexaginta cum paruulis ac mulieribus. Vna mulier sola superfuit, quae filios quinque in aquaeductu abscondit, dum ceteri supremis intendunt necessitatibus. Ea Romanis diluculo aduenientibus ad uocem excita index negotii fuit. Opes eorum appositus ab ipsis prius ignis consumsit.

