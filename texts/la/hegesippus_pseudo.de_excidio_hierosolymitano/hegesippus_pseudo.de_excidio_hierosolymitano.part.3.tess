<hegesippus_pseudo. excid. hiero. 3.1.1> Ea postquam Neroni nuntiata sunt in Achaiae partibus sito, quo tragicorum cantuum meditatione contenderat, ut de pluribus scenicam coronam referret — nescias quo magis turpis, utrum quod in scenam imperator prodiret, an quod scenam suis flagitiis impleret, qui turparet Oresten canendo et parricidio repraesentaret —, grauis eum inuasit metus, non illa ludorum similia sed bellorum suprema pertimescentem, ut aliquando a theatralium uoluptatum obscenitate et parricidalis amentiae furore resipisceret atque ad curas reipublicae conuersus intra se fremeret et desaeuiret, quod incuria ducis potius quam uirtute aduersariorum tantam cladem respublica Romana acciperet. Temtabat quidem simulare audaciam, sed redarguebat timor, et quasi speciem magnanimitatis praetexere, ut supra aerumnam negotiorum mentem haberet, sed distringebatur animi sollicitudine, quem demendae ignominiae belloque conficiendo legeret ducem. 

<hegesippus_pseudo. excid. hiero. 3.1.2> Vrguebant Iudaeam ultimae labis futura excidia, ut Nero regalem personam indueret et prouidi consultoris uoce salubrem exprimeret sententiam. Vespasianum solum esse, cui summa militiae orientis in partibus iure committeretur, uirum ab adulescentia militiae triumphalis inueteratum stipendiis, qui inpacatas Gallias Germanorum tumultu et ferocia genuinae temeritatis in bellum relapsas pace diuturna conposuerat. Brittaniam quoque inter undas adhuc latentem Romano imperio armis adquisiuerat, cuius triumphatae opibus Roma ditior, Claudius consultior, Nero fortior aestimabatur. Itaque quarum gentium bella non uiderant, subiugatarum tropea celebrauerant. Sub hoc duce, iterum dico, Nero terribilis erat, Nero metuendus, potens foris, domi tutus, aequatis inter se Vespasiani fide ac fortitudine. Quantus iste uir, cuius armis uitia Neronis apud exteras gentes abscondebantur, ut ludibrium rerum humanarum et euiratae inpuritatis opprobrium triumphis quoque inlustraretur. 

<hegesippus_pseudo. excid. hiero. 3.1.3> Cum proeliandum itaque in ultimis Romani orbis esset confiniis, Vespasianus ex omnibus eligebatur, cum bellum depositum foret, Vespasianus prae ceteris sociabatur, ne uel publicus superesset hostis uel domesticus obreperet insidiator. Dignus qui stipendiis militiae regnum praeueniret, docebat fidem, praeferebat uirtutem. Inuitus misit hunc, Nero, qui sibi auferebat praesidium, sed artabatur futuris scelerum poenis suorum, ut se tanto dissociatum comitatu ducis inermum relinqueret. Numquam profecto Galba adspirandi ad imperium studia usurpauisset, nisi Vespasianum absentem comperisset. Sed procurauit hoc deus, ut in Syriam dirigeretur uir, qui et Iudaeorum insolentiam supremo gentis excidio captiuitatisque dedecore labefactaret, et Neronis auxilium destitueret, licet nullius uirtus statutis adferre possit caelestibus impedimentum. Demens tamen, cum Iudaeorum bello adflictam Romani exercitus ualidam manum cognouisset, aduersus Christianos insurrexit, ut ei debitus finis adpropinquaret.   

<hegesippus_pseudo. excid. hiero. 3.2.1> Erant tunc temporis Romae Petrus et Paulus doctores Christianorum, sublimes operibus, clari magisterio, qui uirtute suorum operum Neronem aduersum fecerant, captum magi Simonis delinimentis qui sibi animum eius conciliauerat. Cui adiumentum uictoriae, subiectiones gentium, uitae longaeuitatem, salutis custodiam feralibus artibus pollicebatur, atque ille credebat qui uim rerum nesciret examinare. Denique summum apud eum tenebat amicitiae locum, quandoquidem etiam praesulem suae salutis uitaeque custodem arbitrabatur. Sed ubi Petrus eius uanitates et flagitia detexit, et species illum rerum mentiri, non solidum aliquid aut uerum efficere demonstrauit, ludibrio habitus et digno est maerore consumtus. Et quamuis in aliiis terrarum partibus Petri esset expertus potentiam, tamen praeueniens Romam ausus est iactare, quod mortuos resuscitaret. Defunctus erat id temporis Romae adulescens nobilis propinquus Caesaris cum uniuersorum dolore. Admonuere plerique experiendum utrum posset resuscitari. Celeberrimus in his operibus Petrus habebatur, sed apud gentiles nulla factis huiusmodi deferebatur fides. Dolor exegit remedium, perrectum est ad Petrum. Fuere qui etiam Simonem arcessendum putarent. Vterque adfuerunt. Ait Petrus Simoni, qui de sua se iactaret potentia, priores se partes dare ut si posset mortuum resuscitaret. Si ille non resuscitasset, se non defuturum ut Christus opem ferret defuncto, quo posset resurgere. Simon, qui putaret apud urbem gentilium plurimum suas ualituras artes, condicionem proposuit ut si ipse resuscitasset mortuum, Petrus occideretur, qui magnam potentiam, sic enim appellabatur, lacessendo iniurias inrogauisset, sin uero praeualuisset Petrus, in Simonem pari genere uindicaretur. Adquieuit Petrus, adorsus est Simon. Accessit ad lectum defuncti, incantare atque immurmurare dira carmina coepit. Visus est agitare caput qui mortuus erat. Clamor ingens gentilium quod iam uiueret, quod loqueretur cum Simone. Ira et indignatio in Petrum quod ausus esset conferre sese tantae potestati. Tunc sanctus apostolus poposcit silentium et ait: ‘Si uiuit defunctus, loquatur; si resuscitatus est, surgat, ambulet, fabuletur’. Phantasma illud esse, non ueritatem quod uideatur caput mouisse. Denique ‘separetur’, inquit, ‘a lectulo Simon’, et tunc ne id quidem ostentui futurum. Abducitur Simon a lectulo, manet sine specie motus alicuius qui mortuus erat. Adstitit Petrus longius et intra se orationi paulisper intentus cum magna uoce ait: ‘Adulescens, surge: sanat te dominus Iesus’. Et statim surrexit adulescens et locutus est et ambulauit et cibum sumsit et dedit eum Petrus matri suae. Qui cum rogaretur, ut ab eo non discederet, ait: ‘Non derelinquetur ab eo qui illum fecit resurgere, cuius nos serui sumus. Secura esto, mater, de filio, non uerearis, habet custodem suum’. Et cum populus in Simonem insurgeret ut lapidaretur, ait Petrus: ‘Satis est ad poenam eius quod cognoscit suas artes nihil ualere. Viuat et Christi regnum crescere uideat uel inuitus’. Torquebatur magus apostoli gloria. Collegit sese atque omnem excitat carminum suorum potentiam, congregat populum, offensum se dicit a Galilaeis relicturum urbem quam tueri soleret. Diem statuit, pollicetur uolatum, quo supernis sedibus inueheretur, cui quando uellet caelum pateret. Conscendit statuto die montem Capitolinum ac se de rupe deiciens uolare coepit. Mirari populus et uenerari plerique dicentes dei esse potentiam, non hominem, qui cum corpore uolitaret, nihil tale Christum fecisse. Tunc Petrus in medio stans ait: ‘Iesu domine, ostende ei uanas artes suas esse, ne hac specie populus iste qui crediturus est decipiatur. Decidat, domine, sic tamen, ut nihil se potuisse uiuens regnoscat’. Et statim in uoce Petri implicatis remigiis alarum quas sumserat corruit, nec exanimatus est, sed fracto debilitatoque crure Ariciam concessit atque ibi mortuus est. Quo conperto deceptum se Nero et destitutum dolens tanti casu amici, sublatumque sibi uirum utilem et necessarium reipublicae, indignatus quaerere coepit causas, quibus Petrum occideret. Et iam tempus aderat, quo sancti uocarentur apostoli Petrus et Paulus. Denique dato ut conprehenderentur praecepto rogabatur Petrus ut sese alio conferret. Resistebat ille dicens nequaquam se facturum, ut tamquam metu mortis territus cederet, bonum esse pro Christo pati, qui pro omnibus se morti obtulisset, non mortem illam sed inmortalitem futuram. Quam indignum ut ipse fugeret passionem sui corporis! Qui multos doctrina sua conpulerit hostias se pro Christo offerre, deberi sibi secundum domini uocem, ut et ipse in passione sua Christo gloriam atque honorem daret. Haec et alia Petrus obtexere, sed plebs lacrimis quaerere, ne se relinqueret et fluctuantem inter procellas gentilium destitueret. Victus fletibus Petrus cessit, promisit se urbem egressurum. Proxima, nocte salutatis fratribus et celebrata oratione proficisci solus coepit. Vbi uentum ad portam, uidit sibi Christum occurrere et adorans eum dixit: ‘Domine, quo uenis?’ Dicit ei Christus: ‘Iterum uenio crucifigi’. Intellexit Petrus de sua dictum passione, quod in eo Christus passurus uideretur qui patitur in singulis, non utique corporis dolore sed quadam misericordiae conpassione aut gloriae celebritate. Et conuersus in urbem redit captusque a persecutoribus cruci adiudicatus poposcit ut inuersis uestigiis cruci adfigeretur, quod indignus esset qui simili modo cruci figeretur, ut passus est dei filius. Quo inpetrato uel quia ita debebatur ut Christus praedixerat, uel quia persecutor non inuitus indulget poenarum incrementa, et ipse et Paulus alter cruce alter gladio necati sunt.   

<hegesippus_pseudo. excid. hiero. 3.3.1> Sed ut ad propositum redeamus, turbatus graui nuntio Nero, rebus in Iudaea minus prospere gestis, Vespasianum expertum belli uirum omni militiae quae in Syria erat praefecit. Ille propere, neque enim differendi tempus dabatur, misso Alexandream filio Tito, ut inde militum qui praetendebant partem aliquam deduceret, ipse transmisso Hellespontiaco freto pedes in Syriam contendit. 

<hegesippus_pseudo. excid. hiero. 3.3.2> Interea Iudaei rebus elati secundis principes militiae bello legunt. Distribuunt loca quibus quisque praeesset, quae munia singuli [quos ordines quid muneris] exsequerentur. Iosephum Gorione genitum et Ananum principem sacerdotum Hierosolymitanae urbis negotiis et praecipue instaurandis muris praeficiunt. Ardebat Eleazarus Simonis aliquid sibi publicorum committi munerum. Et licet omnem praedam quam de Romano exercitu ceperant sub potestate sua redegisset ditem praesertim atque opimam, auaritia Cestii atque inmodicis rapinis coaceruatam, tamen parandae magis sibi potentiae intentum quam communi usui propriorem arbitrati declinandum aestimauerunt. Sed paulatim ambiendo singulos dando et largiendo efficit ut rerum omnium summa eius arbitrio committeretur. 

<hegesippus_pseudo. excid. hiero. 3.3.3> Idumaeam quoque Iesus unus de sacerdotibus et Eleazarus sacerdotis filius militiae praepositi tuendam receperunt, principi tamen totius Idumaeae Nigero de summis rebus praerogatiuam omnem reseruantes. Iosepho Simonis Hiericho obuenit, Manassi Perea regio commissa trans Euphraten sita, cui ab eo inditum nomen, quod Euphrates ad eam partem pergentibus transmitteretur. Iohannes Essaeus, alius quoque Iohannes Ananiae filius ceterique diuersis adtributi partibus, quas sua tuerentur sollicitudine. 

<hegesippus_pseudo. excid. hiero. 3.3.4> Itaque singuli commissa sibi munia non deserere, instruere muros, manum legere bellatoriam. Ex quibus Iosephus in Galilaeam descendens munire castella, instaurare propugnacula, ualidissimos quosque et belli promtissimos adsciscere sibi inpigre curabat regionis, prohibere latrociniis, praetendere cotidie in castris, militem Romanae militiae more exercitare, diuidere ordines, distribuere centuriones, plurimos praeficere quo facilius disciplina ab omnibus exigeretur, ne quisquam lateret quicumque munia propria dereliquisset. Instituebat etiam ut agnoscerent excitationes tubarum et repressiones, sequerentur ordinem, aciem dirigerent, clypeos intexerent, ut murali uice, si forte magna hostium uis ingrueret, sese aduersum incursantes defensarent, subuenire laborantibus, fessis conpati, pericula aliorum in se transfundere, nec solum belli artes ad instar Romanae militiae docere sed etiam ante bellum quae amplius bellantes iuuarent denuntiare, ut miles cibum sibi et arma portaret, uallo et fossa sese muniret castrisque ponendis praeueniret hostem, obtemperaret praeceptis, furto ac rapinis abstinere adsuesceret, lucrum proprium putaret, si nihil dispendii ruralibus cultoribus inrogaretur. Quid enim distet ab hostibus qui ipse hostili modo auferat inuenta, nisi quod grauius est sua quam aliena incessere et socios quam aduersarios despoliare? Plurimum in bello ualere bonam conscientiam, eo quod amplius de diuino auxilio praesumeret qui se nulli adfinem criminis recognosceret. 

<hegesippus_pseudo. excid. hiero. 3.3.5> Sed his rebus citius sibi apud inprobos expertus est nocuisse inuidiam quam apud bonos profuisse gratiam. Nam cum ad LX peditum, paucissimos equitum congregauisset, eos uero qui mercede bella tractarent ad IIII milia uiros, DC quoque electos custodes sui corporis, tanta a Iudaeis pertulit, ut plus ante bellum a suis quam in ipso bello a Romanis periculi perhorresceret. Omitto quid seditionis excitatum, quia latrocinio erepta reddere his qui amiserant suspectabatur, ac maxime Agrippae ac Beronicae, quibus redhibenda iuste forent, ne regem facerent infestiorem. Et tamen ille, quo populi molliret impetum, ad constructionem potius murorum quam ad dominorum indemnitatem seruatam pecuniam omniaque illa aiebat, quae erepta Ptolomaeo forent, qui regium aurum, uestes ceteraque munera portauisset; aestimare debere Taricheatas, apud eos enim res gerebatur, utrum id instaurationi suorum murorum reseruandum putarent, an diripiendum latronibus depromeretur. Indignum certe uideri ut eo poenam exciperet quia melius consuluisset. 

<hegesippus_pseudo. excid. hiero. 3.3.6> Itaque conuersis illis in sui gratiam inuidiam simul et periculum euasit. Iterum cum gratiam regis Agrippae Tiberias societatemque deposceret, proripiens se Iosephus de memorata urbe Taricheatium, clausit portas, ne quis nuntius ad urbem Tiberiadem pergeret et deesse Iosepho auxilia militaria significaret. Ipse autem congregauit de lacu nauigia piscatoria, quae in tempore potuit inuestigare, et Tiberiadem remigiis petiit. Sed ubi ad eum locum uenit, in quo conspicua quidem in urbe positis foret species nauigiorum, deprehendi tamen nequirent utrum essent uacua proeliatorum, iussit ea dispergi per totum spatium lacus, ut maior numerus aestimaretur, nec quisquam uacua potius quam referta bellatoribus existimaret. Quo territi, quod aduersus tantam multitudinem infirmos sese arbitrarentur, proiecerunt arma portisque reseratis effundere se supplices Iosepho, qui ueluti dux agminis militaris propius accesserat. 

<hegesippus_pseudo. excid. hiero. 3.3.7> Quaesitum qua tandem uesania discessionem animis induissent, quibus auctoribus inpulsi sese aduersariis tradituri forent. Et simul occurrentes sibi iubebat gubernatoribus Taricheas deducerent atque illic DC ferme curiales, plerosque de plebe in uincula rapit. 

<hegesippus_pseudo. excid. hiero. 3.3.8> Clitum quoque eius facinoris arcessitum principem manibus amputatis poenas luere iubet atque illo rogante, ut una saltem sibi manus relinqueretur, praecipit Iosephus, ut ipse sibi quam uellet demeret. Tum ille arripiens dextera gladium laeuam abscidit. Ita recepta Tiberias est, sed etiam Sepphoris temtata discessione Iosephi tamen uiuacitate inter urbes Iudaeorum socias attinebatur. Tranquillioribus enim consiliis sua defendere quam aliena incursare malebat.   

<hegesippus_pseudo. excid. hiero. 3.4.1> At uero Periates Niger et Babylonius Sylas et Iohannes Essaeus, omne quod erat in Iudaea pubis ualidae congregantes, Ascalonem petunt, amplam tamen et muris subnixam ualidis urbem, sed opis subsidiique indigam, quae DCCXX stadiis ab Hierosolymitana urbe discernebatur et odiis ingentibus. Propterea Iudaei inimicam sibi urbem diruere cupientes collecta manu inuolauere. Praeerat urbi Antonius minore numero Romani exercitus quam resisti posse Iudaeis aestimaretur. 

<hegesippus_pseudo. excid. hiero. 3.4.2> Sed uir acrioris consilii et ex aequo prudens bellator diffusos et numero magis quam uirtute fidentes eductis equitibus transire ad urbem sinit. Deinde incursat progressos, fatigat sequentes, confertos dissupat, turbatos fugat totoque campo insectatur palantes. Alii uersa uice urguentur ad muros interclusa fugae copia, alii diuersa petunt sed circumuenti ab equitibus obtruncantur. Multi supra se ruunt et se inuicem impetu suo sternunt. Itaque usque ad uesperum caesi amisere ex suis X milia uirum Iohanne et Syla ducibus pariter extinctis. Pauci autem Romanorum eo uulnerati proelio. 

<hegesippus_pseudo. excid. hiero. 3.4.3> Nec tamen repressa est Iudaeorum temeritas sed incanduit. Nam dolor audaciam accendit et labes ulciscendi cupidinem prouocauit. Armantur itaque maiore longe furore necdum sauciorum sanatis uulneribus et congregatis pluribus quam uice priore inruunt, sed eos dispositis insidiis exceptos, priusquam in manus uenirent, claudit circumfuso equitatu Antonius et circumuentos praecepit sterni. Caesa iterum VIII milia, reliqui fugati. Niger ipse elapsus in munimentum se contulit. Turris erat, saepta undique ualido saxo, quam Romani quia excindere non poterant adpositis ignibus circumdedere. Ea incensa in speleum quoddam de turre transgressus hostem latuit, ignem euasit, Romanisque securis quod ipse simul incendio consumtus foret, post tertium diem quaerentibus suis corpus eius ad sepulturam uiuus et uigens redditur. Atque ita cum magno gaudio Iudaeis seruatus ex hoste repraesentatur.   

<hegesippus_pseudo. excid. hiero. 3.5.1> Vespasianus interea superato Hellesponto Bythiniam Ciliciamque transmittens, ubi Syriam attigit, legiones ceterasque militares copias quas in ea repperit Antiochiam deduxit. 

<hegesippus_pseudo. excid. hiero. 3.5.2> Vrbs ea Syriae sine retractatione prima ideoque metropolis habetur, condita ab his qui Alexandro Magno bellanti adhaesere, conditoris sui nuncupata uocabulo. Situs urbis: porrecta in inmensum longitudine, in lato angustior, quia praerupto montis a laeua artatur, ut extendi ulterius metandae urbis spatia nequirent. Necessitas locum signauit, quia per occulta et deuia inrumpentibus Parthis mons celsior latibulum daret, ex quo se inopinato aduentu et promtiore impetu in imparatam Syriam effunderent, nisi ciuitas monti uelut claustrum obiaceret exitusque obstrueret aduenientibus, ut si quis barbarorum ascenderet, statim e medio urbis sinu prospectaretur. Denique ferunt, cum ludi scenici in ea urbe celebrarentur, quendam actorem mimorum eleuatis oculis ad montem Persas uidisse aduenientes et dixisse continuo: ‘Aut somnium uideo aut magnum periculum. Ecce Persae’. Ita mons urbi praeminet, ut nec theatri altitudo ad prospiciendum montem impedimento sit. Fluuius eam medius intersecat, qui a solis ortu oriens non longe ab urbe in mare conditur, quem de originis suae tractu Orientem ueteres appellauerunt, ut uulgo putetur locis nomen dedisse, cum inde acceperit. Cuius fluentis ipso impetu frigidioribus et zephyris assiduo per ea locorum spirantibus tota ciuitas momentis prope omnibus refrigeratur, ut Orientis in partibus Orientem absconderit. Intus dulces aquae, foris finitimum nemus intextum cupressis crebris fontes atque uberes. Daphnen uocant, quod numquam deponat uiriditatem. Frequens et laetior populus ut pleraque Orientis facetiorque prope omnibus sed propior lasciuiae. Vrbs tertio loco ante ex omnibus, quae in orbe Romano sunt ciuitatibus aestimata, nunc quarto, postquam Constaninopolim excreuit ciuitas Byzantiorum, Persarum quondam caput, nunc repulsorium. De situ urbis satis dictum puto. Neque enim describendis eius aedificiis immorandum uidetur. Cuius a tergo cum orientem dixerim, satis liquet a laeua meridiem iacere, a fronte Europam occurrere, in dexteram septentrionales gentes degere Caspiaque regna haberi, quae ante promtissima ad incursandam Syriam erant. Sed postquam Alexander Magnus Caspiam portam Tauri montis praerupto inposuit atque omne interioribus gentibus interclusit iter, memoratam urbem quietam reddidit, nisi forte motus Persicos suspectantem. 

<hegesippus_pseudo. excid. hiero. 3.5.3> In ea urbe Agrippa rex cum omni uirtute sua expectabat Vespasianum aduenientem, nec diutius moranti comitatu adhaesit. Coniuncto itinere Ptolomaidem petere coeperunt. Ad eam urbem occurrere inhabitantes Sepphorim pacem Caesentio Gallo iam dudum initam firmari a Vespasiano petentes. Quorum laudata prudentia, quod saluti propriae consuluerint non lacessendo Romanos, atque accepta fide, et in amicitiam recepit eos et additis peditum equestribusque auxiliis fouit securitatem, ne forte destitutionis commoti dolore insurgerent in eos belli excitores, cum uelut claustrum quoddam Iudaeae, Sepphoritanis sese Romano imperio offerentibus, resolueretur, ut in eam peruium iter hosti pateret quae ad custodiam totius gentis oportuno quodam in hostem obiectu occurreret. Erat enim praeter oportunitatem loci munitioris etiam urbs Galilaeae maxima. Quae res admonuit ut cum duae sint Galilaeae, una superior, altera inferior, conexae et coniunctae sibi, alteram ab altera distinguamus. Sed prius de utraque dicendum.   

<hegesippus_pseudo. excid. hiero. 3.6.1> Vtrique Galilaeae Syria et Phoenice adhaerent disterminantque eam a solis occasu Ptolomais territorii sui finibus et mons Carmelus, qui erat ante Galilaeis, nunc uero Tyriorum finibus adsociatus, cui conectitur Gabaa ciuitas, quae quondam Iudaeis causa grauis exitii fuit. Ab oriente eam Ippene et Gadara suis finibus resecant; eadem autem et Gaulanitidi regioni et regno Agrippae confinia praescripta ueteri aeuo fuere. A meridiano latere Scythopolis et Samaria suis utraque excipiunt regionibus nec ultra fluenta Iordanis patiuntur extendi. Septentrionalia eius a dextero latere Tyrus claudit omnisque regio Tyriorum, cuius obiectu Galilaeae spatia definiuntur. Ipsae autem inter sese hoc distinguntur modo, ut quae inferior Galilaea dicitur ab urbe Tiberiade usque ad urbem cui nomen Zabulon supra maritima Ptolomaidis extenta longitudine diffundatur. Latitudo autem eius a uico Xaloth qui est in campo maximo usque ad Bersaben haut dubie deducitur. Vnde etiam superiori Galilaeae aperitur exordium, quoad uici Bachathe fines attingat; ipso autem uico etiam Tyriae terrae fines determinantur. Longitudinis quoque eius initium uicus est Thalla, finis est Roth. Thalla Iordani finitimus. 

<hegesippus_pseudo. excid. hiero. 3.6.2> Hinc intellegi datur, quantum se porrigant spatia Galilaeae superioris, cuius initium Iordanes est, uel eius confinia. Hac igitur suae magnitudinis aestimatione utraque Galilaea distinguitur. Terra autem pinguis, herbosa, diuerso culturae genere nitens, distincta arboribus, ut quemuis alliciat ad sui gratiam et fugitantem laboris ad studia culturae inuitet atque excitet. Denique nulla illic uel exigua terrae portio uacat, frequentatur plerisque inhabitantibus. Crebrae urbes, uici frequentes, multitudo hominum innumerabilis, ut exiguus uicus in suo tractu habeat XV milia inhabitantium. Circumfusis quoque nationibus alienigenis utraque Galilaea circumdatur, et ideo genus hominum bellicosum, a prima aetate exercitum proeliaribus temtamentis, abundans numero, audacia promtum atque ad omnes belli artes paratum. 

<hegesippus_pseudo. excid. hiero. 3.6.3> Praestat tamen magnitudine Perea regio, quae unde uocabulum acceperat, supra diximus. Maior haec sed utilior Galilaea, quae tota exercetur, nec ulla pars eius fructibus infecunda est sed uniuersa terra eius opima ac ferax, Perea autem diffusior sed ex maiore parte deserta quae mansuescere arando nesciat nec asperiores facilis sulcos domare. Sed rursus portio eius mollis ad cultum, fertilis ad usum, grata ad aspectum, mitis ad exercitium, insitiuis utilis pomis, omnia ferens, ut campos eius distinctae in fronte praetexant arbores, in medio uenustent et plerumque a nimio sole uel frigore defendant sata, maximeque olea uestitus ager aut uitibus intextus aut palmis insignitus. Inenarrabile quanto decori sit, cum uento inpulsi palmarum ordines concrepant et suauiores solito funduntur dactylorum odores. Nec mirum si omnis illic gratia uiriditatis est, ubi amoenis fluuiorum meatibus, ex superiore decurrentium iugo montium, superfusus ager rigatur, ut niueis fontibus scatens possideatur cum inuidia, desideretur cum gratia. Longitudo eius a Macherunte usque Pellam id est a meridiano in septentrionem, latitudo autem a Philadelphia usque ad flumen Iordanem hoc est ab ortu solis aruis Arabiae praetexitur, in occasu autem usque ad Iordanem fluuium extendi manifestatur. 

<hegesippus_pseudo. excid. hiero. 3.6.4> Samaritana quoque regio inter Iudaeam ac Galilaeam media iacet, incipiens a uico cui nomen Eleas, deficiens in terra Acrabattenorum, natura consimili nec ullo differens a Iudaea. Vtraque enim montuosa atque campestris est pro locorum diuersitate, neque tota campis diffunditur, neque in locis omnibus montium rupibus scinditur, sed utriusque qualitatis habet gratiam. Ad exercitium culturae solubilis terra et mollior eoque frumentis utilis et prope circa fertilitatem soli nulli secunda, maturitate certe fructuum prior omnibus. Nam cum adhuc alibi serantur frumenta, istic metuntur. Species quoque atque ipsa frumenti natura haut usquam praestantior habetur. Aqua dulcis, decora ad speciem suauisque ad potum, ut secundum elementorum gratiam aestimauerint Iudaei eam promissam patribus terram fluentem mel et lac, cum spoponderit illis resurrectionis praerogatiuam. Et utrumque quidem diuina pietas contulerat, si seruassent fidem, sed infidelibus animis utrumque ereptum hic iugo captiuitatis, illic uinculo peccati. Nemorosa regio et ideo diues pecoris et abundans lactis. Denique nusquam sic lacte distenta pecus ubera gerit, poma siluestria uel insitiua super omnium regionum copias. Referta autem utraque uel Samaria uel Iudaea hominum multitudine, ut mihi uideantur hinc illud interpretati Iudaei quod scriptum est quia nulla erat in his sterilis et infecunda, cum hoc lex de meritorum fecunditate praescripserit et uirtutum fertilitate. 

<hegesippus_pseudo. excid. hiero. 3.6.5> Principium Samariae de Arabiae finibus a uico cui nomen Iordani, finis ad aquilonem uico Borceo. Latitudo autem Iudaeae a fluuio Iordane usque Iopen. Incipit enim a fontibus Iordanis et a monte Libano et usque ad Tiberiadis lacum dilatatur. A uico quoque Arfa initium longitudinis eius quae usque ad uicum extenditur Iuliadem, in quo Iudaeorum pariter ac Tyriorum communis habitatio. In medio autem Iudaeae ciuitas Hierosolyma quasi umbilicus regionis totius, ut prudentibus placuit, nuncupatur. Abundans regio mediterraneis copiis nec fraudata maritimis, quia praetendit usque ad Ptolomaidem et totum illud mare praetexit litoribus suis. Multae urbes sed inter omnes Hierosolyma eminet, ita ut quasi caput in corpore non obumbret sua membra sed regat atque eis tuitioni sit et pulchritudini. De Iudaea itaque et finitimis regionibus, oportuno licet compendio, ea quae significanda fuerant non praetermisimus.   

<hegesippus_pseudo. excid. hiero. 3.7.1> Sepphoritanis quoque tributa subsidia militaria regiones finitimas incursabant, auctoritatem latrocinandi liberam sibi belli specie uindicantes, quod imperio Romano a Iudaeis inferebatur. Vnde Iosephus exceptae acerbitatis iniuriam ulcisci gestiens inruere in urbem Sepphorin sociato sibi plurimorum numero contendit, ut eos aut reuocaret in societatem Iudaeae aut resistentes supremo, si posset, excidio labefactaret. Sed utriusque conatus effectu excidit, quia nec dissuadere potuit Romanae coniunctionis electionem nec urbem euertere, quam ipse talibus munimentis firmauerat, ut a Romanis quoque longe praestantioribus expugnari nequiret. Cecinit itaque classicum temptata inruptio sine ullo profectu atque in totam regionem bellum excitauit. Vastabant omnia die noctuque exurentes aedificia, diripientes patrimonia, perimentes quoscumque bello habiles conprehendissent, infirmos seruituti subicientes. Repleta erat Galilaea omnis incendio sanguine latrocinio, nullius immunis miseriae et deformis rerum omnium specie, cum si quid igni aut neci superfuisset captiuitati reseruaretur. Cuius malis illa quae paulo ante acerbiora aestimata sunt praeferebantur.   

<hegesippus_pseudo. excid. hiero. 3.8.1> Haec prolusio quaedam belli facta antequam Titus ueniret. Qui simul ex Achaia Alexandream transmisit, perductis militibus secundum mandatum patris ad urbem occurrit Ptolomaidem ibique conexis ordinibus quinto et decimo, addito etiam quintodecimo, qui erant praecellentissimi, congregatoque uel Romano uel sociorum exercitu, atrox et memorabile bellum coeptarunt. 

<hegesippus_pseudo. excid. hiero. 3.8.2> Nam ubi primis initiis Placido duce prospere gestis secunda in aduersum cessere, profectus infestior Vespasianus cum filio de Ptolomaidis finibus in Galilaeam sese inmersit. Cognitoque quod pacem abnuerent, quibus optulerat condemnandae discessionis copiam si sibi consulendum putarent, Gadaram funditus euertit, uacuam bellatoribus offendens, quod omnes ualidiores diffidentes infirmibus munimentis ad munitiora sese contulerant. Repertis itaque non pepercit sed omnes necari iussit nulla aetatis contemplatione, nulla infirmitatis misericordia, quod non tam iure belli quam Cestianae pugnae dolore et effusis in Iudaeos odiis exsequebatur. Denique non solum urbem sed etiam uicos et municipia exuri praecepit. Nec iniusta erat commotio, quia post tantam insolentiam emendandi erroris facultatem dederat nec obtemperatum. 

<hegesippus_pseudo. excid. hiero. 3.8.3> Transierat ex ea urbe Iosephus in Tiberiadem, priusquam Romanus exercitus adpropinquaret, sed plus formidinis ex fuga quam fiduciae dederat ex praesentia. Hoc ipso enim territi sunt, quod bello aduersus Romanos gerendo inparem se Iosephus arbitrabatur. Neque uero aliunde praesumsit, nisi forte Iudaei studia belli deponerent: ea erat illi potior sententia. Si bellum eligerent, malle se subeundo periculo fidelem ciuibus quam declinando proditorem uideri. Nihil enim magis cauere quam ne commissum sibi honorem militiae turparet. Itaque scribit ad urbem Hierosolymam bellum incubuisse, propereque rescriberent. Pacem an proelium mallent, consulendum mature. Haec strictim significauit, nihil propense in alteram partem, ne aut bellator meticulosus aut pertinax rebellio iudicaretur.   

<hegesippus_pseudo. excid. hiero. 3.9.1> Rursus de urbe Tiberiade Iotapatam petit, siue quod munitior ceteris esset et propterea in eam plurimi se contulissent bello promtiores, siue quod eo Vespasianus plerosque ex suis direxerat qui munirent iter, quod per montes difficile saxosumque asperum peditibus, equitibus autem inuium atque insuperabile foret. Denique diebus IIII, ne angustiae officerent, reserata sunt uiarum strata, conpositum iter quo facilius omnis exercitus transmitteretur. Quinto die transiit eo Iosephus deiectosque Iudaeorum animos erexit. Vespasiano quoque ubi factum indicium eo Iosephum commeasse, incentiuum celerandi itineris accessit, quod conficiendi belli compendium putaret, si dux et populus bello promtior interciperetur. 

<hegesippus_pseudo. excid. hiero. 3.9.2> Aduenit itaque cum exercitu et primo die curandis cibo militibus, ne ex itinere fatigatos cura belli incesseret, tempus dedit. Sequenti die duplici acie uallauit urbem et tertio equestri ordine. Quod uidentes Iudaei, inclusos se et obsessos undique nec ullum effugii locum, ipsa desperatione audaciam sumsere. Nulla enim res promtiorem bello militem reddit quam necessitas proeliandi et praeruptum periculorum. 

<hegesippus_pseudo. excid. hiero. 3.9.3> Vrguebat Vespasianus iaculis, urguebat sagittis. Missilibus quoque plurimi Iudaeorum ultra muros progressi destinata feriendi arte uulnerabantur, manebant tamen inpauidi. Temtabat omnia uirtus Romana, et maxime ubi infirmiora, aduerterat murorum subsidia, illic maiore incumbebat manu. Pudor hos, illos armabat spes ultimae ferro sibi aperire uiam salutis desiderantes. Grauia tolerabant Iudaei nec minora referebant temtamenta audaciae. Peritia a Romanis cum uirtute, furor a Iudaeis cum temeritate certabat. Fessis itaque, toto die illis pro salute, istis pro triumpho dimicantibus, nox proelium soluit. 

<hegesippus_pseudo. excid. hiero. 3.9.4> Sequenti quoque die et tertio, quarto similiter et quinto proeliatum acriter, sed, ut solet in ferentariis proeliis, plura uulnera quam neces infarebantur, licet saepe et excursus a Iudaeis et a Romanis temtarentur inruptiones, quos in iram accendebat pudor eo quod uictores Hannibalis et Antiochi omniumque gentium Iudaicis proeliis immorabantur. Tanta erat Romanae uirtutis conscientia, ut non cito uincere pars uicti aestimaretur. Sed aduersus naturam magis erant illis quam in hostem certamina. 

<hegesippus_pseudo. excid. hiero. 3.9.5> Nam ciuitas praeruptis undique prope erat interclusa rupibus, non uallo et fossa ut aliae urbes, sed profundis erat circumuallata praecipitiis, quae nec uisus hominum conprehenderet, nec usus inuestigaret, et horror sollicitius intuentem magis magisque inuolueret. Tantum ab aquilone in defectu montis unus ad urbem accessus arduo tamen ascensu patebat. Quem Iosephus muro interclusit, propugnatoribus saepsit, ut inter murum inferiorem et urbem superiorem periculosa inruptio fieret obsidentibus et intuenti inaestimabilis esset cognitio superiorum. Ciuitas enim ipsa in montis supercilio sita circuitu finitimorum montium uelut quodam naturali uallo circumdatur, saepto genitali abscondita, ut nemo prius illi urbem esse intellegat, quam in ipsam urbem fuerit ingressus.   

<hegesippus_pseudo. excid. hiero. 3.10.1> Vespasianus, cum uincere naturam nequiret, eam sibi ipse adiumentum accensiuit, ut obsidione diuturna per inopiam potus et cibi cogeret obssesos ad deditionem. Sed frumenti copia multo ante congesta, propulsabat periculum famis. Aquae erat difficultas maxima quia neque ullus in urbe fons, et sollemnis siccitas, raris per ea locorum imbribus, bibendi subsidium adtenuauerat. Ductus omnes aquarum obstruxerant ne in urbem mearent. Augebat inopia auiditatem, repugnabat natura. Commentum Iosephus detulit, ut infusae uestes muro suspenderentur, quo paulatim rorantibus aquis crederetur illis non deesse ad potum, quod abundaret ad lauacrum uestimentorum.   

<hegesippus_pseudo. excid. hiero. 3.11.1> Deiectus eo Vespasianus rursus ad expugnandam urbem accenditur, omnem exercitum congregat, machinis murum quatit, pulsabat aries. Nomen hoc species dedit eo quod ualidae ac nodosae arboris caput ferro uestitur eoque ut frons arietis praetexitur, quae obductis lamminis turgescit et prominet. E medio eius quasi cornu procedit ferri solidioris. Magnitudo arboris in modum mali naualis, quam non uentorum procella, non uelorum sinus flectant. Ea suspensa funibus ad superiora atque robusta arborum nexis multorum manu ualida in murum inpellebatur, deinde retrorsum ducta atque in staterae modum sustentata retinaculis maiore impetu destinabatur, ut crebris ictibus fatigatum muri latus cederet cauatumque in rupturis fenestram daret, qua Romanis uia in interiora urbis pateret. Primo igitur ictu murus concussus est contremuitque omnis. Clamor ilico uniuersorum quasi expugnata urbe trepidantium, ne repercussus murus fatisceret. 

<hegesippus_pseudo. excid. hiero. 3.11.2> Sed Iosephus saccos paleis repletos in eum dimitti locum praecepit, in quem aries a Romanis intorquebatur, ut laxo saccorum sinu elusa plaga omnis arietis emolliretur. Inlisa enim solidis solida nocent, solutioribus euacuantur. Denique facilius solidiora mollioribus cedunt quam molliora solidioribus. Nam et aquae alluuione scopuli soluuntur, nec ruina rupis ullum est damnum aquarum, et iactis in freta molibus aqua suos usus reseruat, sed petra inter undas seruare suos nescit. Harenam quoque marmoris ruina non frangit et marmor harenae ruina comminuitur. Rettulerunt tamen etiam Romani quo commenta refellerent Iudaeorum, contis falces ligantes, quibus dimissos inciderent saccos, quo uacuati paleis euirare arietis ictum nequirent. 

<hegesippus_pseudo. excid. hiero. 3.11.3> Reparato itaque inpulsu machinae cum se Iudaei urgueri uiderent, unus ex his Eleazarus ingentis magnitudinis saxum eleuans de muro super arietem elisit tanta ui ut comminueret caput machinamenti. Exsiliens quoque in medium hostium rapuit illud atque in murum ferebat intrepidus in conspectu aduersariorum et patens uulneri. Denique iaculis quinque figitur, sed nequaquam conuersus ad uulnera quomodo ipse saxi ruina hostem inuolueret intendebat. Adscendit itaque murum et uictor doloris stetit conspicuus tantae praesumtionis ac super arietem se saxumque deiecit et cum eo corruit uictus quidem morte sed uictor machinamenti, cum in se solus decesserit patriae, in machinamenti autem comminutione totam urbem ab excidio seruauerit. Netiras quoque et Philippus in medium se iecere agmen, ut auerterent quos petierant. 

<hegesippus_pseudo. excid. hiero. 3.11.4> Iosephus autem ignibus iactis ut machinamenta omnia exureret breui consumsit plurima, sed consumta reparabantur.   

<hegesippus_pseudo. excid. hiero. 3.12.1> Instabat Vespasianus, urguebat ita ut in talo feriretur iaculo sagittae. Turbati sunt Romani, cum sanguinem ducis fluere cernerent. Exagitatus filius cucurrit ad patrem, sed ille supra uim uulneris uirtutem animi gerens prohibet trepidare filium magisque in proelium accendit milites, ut iniuriam ducis ulciscerentur. Ipse signifer reuocabat exercitum et ad muros cogebat, ipse in bellum ceteros adhortabatur. Alii sagittis alii telis alii ballistis hostem urguebant. 

<hegesippus_pseudo. excid. hiero. 3.12.2> Tanta autem erat huius tormenti uis, quo saxa in hostem iaciebantur, ut percussus unus ex sociis Iosephi, qui propteradstaret, comminuto capite rueret, occipitium eius ultra tertium stadium excuteretur, mulier quoque aluo grauis percussa uterum supra dimidium stadii de intima sede secreti genitalis excuteret infantem. 

<hegesippus_pseudo. excid. hiero. 3.12.3> Ad postremum cum uictor iam muros Romanus miles succederet et in ipso aditu utrimque ualida manu decertaretur, sicut erant conferti, oleo ardenti Iosephus perfundi Romanos iubet, quod facile a uertice ad ima defluebat uestigia. Nec minor incendio flammae candentis olei feruor omnes artus depascebatur. Succedebant tamen alii, plerisque etiam sudor profluus olei uim refrigerabat. Et quamuis huiusmodi olei natura sit, ut cito calescat et serius conceptum deponat calorem, tamen uictoriae studio abscondebant iniuriam. Ardebant animis ut nullum corporis sentirent incendium, nec tanti aestimabant poenae feruentis dolorem quanti dispendium gloriae, si tamquam exsortes triumphorum desisterent bello, qui duces fuerant periculorum. Vel sanguine itaque suo restinguere incendium olei certabant.   

<hegesippus_pseudo. excid. hiero. 3.13.1> Hac mora obsidionis etiam Iafae urbis quae uicina erat populus insoleuerat, quod tam diu decernebatur. Vnde motus Vespasianus Traianum, qui praeerat ordini quinto decimo ductoris officio, direxit cum M equitibus et duobus milibus uirorum militiae pedestris. Qui sine retractatione profectus uir acer et bellandi artibus praeditus conuenientem studiis suis euentum belli repperit. Nam cum esset ciuitas et natura loci saepta et gemino muro circumuallata, non contentus tegere se populus eius munitionibus, occurrendum Romanis putauit. Sed paulisper resistere ausi intra murum exteriorem recipere sese uolentes hostem pariter recepere, nam cum ipsis festinantibus etiam Romani subintrauerunt. Confugientibus quoque ad murum interiorem clausae portae, ne rursus Romani pariter inrumperent. Ita auerso a se dei auxilio Iudaei proeliabantur, quo ante uincere solebant. Sed offenderant scelestis flagitiis et ideo ab his poena debita reposcebatur, ut donarentur eorum supplicia nationibus. Denique plures prope suis inter se bellis quam ab hostibus obterebantur. Exemplo est Iafae populus, qui Romanis portas aperuit et sibi clausit. Nam ut primum murum Romani inrumperent, ipsi patefecerunt, ut secundum murum Iudaei non penetrarent, Iudaei clauserunt. Receptus itaque hostis est, socius exclusus, receptus ille ne percussor deesset, exclusus iste ne periturus euaderet. Intra duos itaque muros caedebantur Iudaei manu comminus, de muro eminus. Plerique enim Romanae militiae uiri constricti angustiis murum ascendebant atque in subiectos tela iaculabantur. Itaque Galilaei suis quam hostibus infestiores rogabant interioris muri uestibulo reciperentur, sed resistebant sui. Dimicabatur in portae limine Iudaeis inter se pugnantibus. Isti inruentem cuneum gladiis excipiebant, illi resistentem. Moriebantur saeua inprecantes sibi inuicem et minora se meritis suis perpeti supremis uocibus adtestabantur. Itaque extincta sunt XII milia virorum omnium proeliatorum. Ratusque uel nullum iam sibi repugnaturum uel facilem urbis expugnationem, ueteris uir disciplinae, summam uictoriae Traianus Vespasiano reseruauit misitque ad eum postulans ut filium suum dirigeret Titum, qui finem proelio daret. Quo aduentante facta inruptio caesique multi mortales, nec sine labore ac periculo uictoria cessit Romanis. Quibus ingressis murum interiorem obicere se quicumque erant bello idonei et in angustiis positi anceps bellum uictoribus efficere, pugnantibus desuper uirile ac muliebre secus ac saepe etiam in suos saxa atque omnia quae forte reppererant telorum genera iaculantibus. Denique sex horis in ipso fine quasi ab exordio pugnatum. Ad postremum caesis, qui constiterant repugnaturi, itum in ceteros sine ordine sine modo sine misericordia. Senes cum adulescentibus iugulabantur, mulieres uel paruuli reseruati non ad ueniam sed ad seruitutem, masculi omnes interfecti nisi quos pueritia aut infantia defendit. In praedam ducta sunt II milia CXXX mancipia, domini cum seruulis aequa iam sorte condicionis quos captiuitas pares fecerat.   

<hegesippus_pseudo. excid. hiero. 3.14.1> Nec Samaritae inmunes miseriarum fuere. Nam cum secundum consuetudinem suam montem Garizim, qui erat illis sanctus, congregati ascendissent, ubi adorare solebant — unde et in euangelio dicit Samaritana: patres nostri adorauerunt in hoc monte, et responsum est ei: ueniet hora, quando nec in hoc monte neque Hierosolymis adorabitis patrem. Debebatur enim ut cessaret superstitio et uera religio succederet, euacuaretur umbra, ueniret ueritas, ut iam non in monte sicut Samaritani, non Hierosolymis ter in anno sicut Iudaei, sed in spiritu in omni loco eleuans puras manus omnis homo adoraret deum et in nomine Iesu genu flecteret–, cum igitur, ut supra diximus, in monte collecti secundum suos ritus manerent, belli autem minas praetenderet ipsa congregationis species uel sensus eorum, qui nec malis finitimis resipiscebant, multo autem amplius prosperioribus Romanorum successibus per inuidiam commouerentur ac prope tumultum res essent, consultius aestimatum est praeueniri eos ne in maiorem pestem erumperent. Vocatoque praefecto ordinis quinti, cum tribus milibus utriusque militiae uiris eum Vespasianus direxit. At ille ascendere montem primo exordio periculosum ratus, erant enim simul iuncta terrori multitudo populi et praeruptum naturae, circumdedit exercitu montis confinia et toto die deferri fecit custodiam ne quis aquatum descenderet. Cum igitur tantam hominum constipationem uexaret sitis, quae magis ac magis aestu exardescebat, et plerique seruituti se uel etiam neci mallent offerre ne uel fame uel siti perirent, Cerealis, hoc enim nomen praefecto, ex descendentibus uniuersos aestimans defetigatos cinxit montem agmine militari, pollicens salutem si arma deponerent, recusantesque iussit ferire. Itaque extincti sunt illic XI milia DC uiri.   

<hegesippus_pseudo. excid. hiero. 3.15.1> Iotapatae quoque quadragensimo et octauo die facta inruptio primo diluculo, cum adhuc multo superioris diei fessi labore requiescerent. Primus omnium Titus cum Sabino ingressus ceteris uiam praebuit. Conprehensisque superioribus locis in angustiis platearum passim et ignari adhuc factae inruptionis feriebantur. Alii in suis stratis, alii expergefacti, alii uigilantes sed inedia ac somno soluti, poenas dabant. Adhuc tamen totam urbem uis latebat malorum. Sed ubi exercitus ingressus militari infremuit ululatu, ad solum fere subeundae mortis affectum insurrexerunt. Et si qui superiora petere temtauerant, repulsi caedebantur, et quibus ulciscendi uis subpetere poterat, ipsa coartatio uindictam ademerat, et si qui resistere parabant, inruentibus supra se aliis bello abscondebantur. Alii multo fessi certamine dimissis manibus sese offerebant uulneri, ut uel morte tam feralibus malorum suorum spectaculis eriperentur. 

<hegesippus_pseudo. excid. hiero. 3.15.2> Hac deceptus securitate pereuntium centurio Antonius rogatus a quodam, qui in spelea confugerat, ut ei dexteram daret obsidem ueniae et salutis sequestram, porrexit ilico doli neglegens et, uae miser! nimium securus triumphi. Sed ille incautum spiculo ferit et statim transfigit, ne inpleta esset Romanis uictoria. 

<hegesippus_pseudo. excid. hiero. 3.15.3> Ipso die interfecti omnes quicumque inuenti, sequentibus autem diebus etiam de hypogeis et ceteris defossis specubus producebantur uel ibidem extinguebantur exceptis paruulis ac mulieribus. Caesa per omnes dies XL milia, quae numero conprehensa sunt, in captiuitatem deducti mille CC. Euersa et igni exusta est ciuitas et castella eius omnia anno imperii Neronis XIII°. 

<hegesippus_pseudo. excid. hiero. 3.15.4> Iosephus interea in lacu quodam inter fauillas urbis delitiscebat haut inscius quod studiosius quasi dux aduersi agminis requireretur. Egressus secundo die, ubi saepta aduertit omnia, reuertit in lacum. Tertio die mulier quaedam reperta cognitas sibi Iosephi latebras quaerentibus demonstrauit. Sed in lacu pariter XL uiri qui eo confugerant sese tegebant. Qui ubi aduerterunt Iosephum primo per Paulinum et Gallicanum a Vespasiano ad spem salutis uocari, postea per Nicanorem, qui Iosepho ueteris amicitiae gratia copulabatur et ideo, missus ut dexteram daret, promtius officium mandati muneris exsequebatur, circumfusi Iosephum talibus adoriebantur sermonibus.   

<hegesippus_pseudo. excid. hiero. 3.16.1> ‘Nunc maior Iudaei nominis temtatur ruina, nunc fauilla taetrior, quae sepeliat et abscondat splendidissimae disciplinam prosapiae atque omne decus subruat, quando Iosephus ad triumphum captiuus reseruari iubetur. Quid sibi uolunt tam sedula subito inuitamenta hostium? Quid dona salutis spontanea? Rogantibus uitam aliis non pepercerunt: Iosephus arcessitur, Iosephus rogatur ut uiuat. Metuunt uidelicet ne pompam amittant triumphi, ne desit quem spectet Roma captiuum, quem catenatum Vespasianus ante currum suum dirigat. Ad haec ergo ludibria uis reseruari? Et unde triumphabunt, si dux eorum defuerit de quibus triumphatur? Aut qui triumphus, si amicitia datur uictis? Ne credas, Iosephe. Vita tibi promittitur, sed parantur grauiora morte. Vicerint te Romana arma, non capiat fraudolentia. Atrociora sunt dona eorum quam uulnera, illa enim captiuitatem minantur, haec libertatem reseruant. Inflecteris, Iosephe, et animi quadam fractus mollitia uis esse patriae superstes? Vbi est doctrina Moysi, qui se de libro caelesti deleri petebat, ne plebi domini superuiueret? Vbi est Aaron, qui inter uiuos ac mortuos medius stetit, ne mors uiuentem populum saeuo contagio depasceretur? Vbi est regis Saul et Ionathae deuotus patriae animus et mors illa pro ciuibus suscepta fortiter, gloriose expetita? Filius patrem exemplo inuitauit, pater filium mortis proposito non dereliquit. Qui cum posset uiuere, maluit se interfici quam ab hoste triumphari. Hortabatur armigerum suum dicens: percute me, ne ueniant incircumcisi isti et percutiant me et deludant me. Quia armiger timuit, ipse se gladio transuerberauit, dignus quem Dauid spiritu prophetico uindicaret, quia se de genere Amalechita de eius morte falso iactauerat et gloriam uiri, qui se ipse hosti exemerat, inminuendam putauit, ut a se interfectum mentiretur, dignus etiam quem tantus laudaret propheta dicens: Saul et Ionathas speciosi et carissimi inseparabiles in uita sua et in morte non sunt separati, super aquilas leuiores, super leones potentiores. Ipse quoque David, cum populum percuti ab angelo uideret, in se uoluit caelestem deriuari uindictam, ne pereunte populo reseruaretur. Postremo ubi lex diuina, cuius interpres semper fuisti, quae pro hac breui uita perpetuam iustis promisit inmortalitatem? Vbi Hebraeorum deus, qui docet iustos mortis contemtum habere, refugere etiam debere terrenum habitaculum, reuolare ad superna, ad illam regionem paradisi, ubi pias animas deus sacrauit? Nunc demum cupis, Iosephe, uiuere, quando non oportet, immo nec licet, immo quod maius est non decet? Et carpere desideras lumen istud, ausim dicere, seruitutis quod in aliena potestate est? Vt id quando uult Romanus eripiat, quando uult carceris tenebris obducat? Vt optes hinc fugere nec liceat mori? Et quo pudore ad eos ibis, quibus persuasisti pro patria mori? Quam excusationem habebis quod tam diu resederis? Expectant quid agas, dicunt iam profecto: quid moratur Iosephus qui praeuenire debuit? Cur tam sero sequitur? Cur discipulos suos quibus pro libertate moriendum suasit imitari recusat? Perferemus certe nos quod seruire elegeris adsertor libertatis, quod mancipium te Romanis addixeris, quod captiuitatem libertati praeposueris? Sed esto uelis uiuere, quomodo hoc impetrabis ab his, aduersus quos totiens proeliatus es? Quomodo te intuebuntur, quibus oculis, quibus animis? Quomodo iratis dominis etsi liceat uiuere uoles? Aut quis non proditorem patriae credet fuisse, cui mercedem solutam proditionis uidebit? Vtrum malis elige. Horum alterum sit necesse est: uita tua aut praemium proditionis erit aut seruitutis supplicium.’ His dictis intentarunt gladios addentes: ‘Si adquiescis mori, quasi amici ministerium praebemus, si recusas, quasi proditi ultionem exigimus.’   

<hegesippus_pseudo. excid. hiero. 3.17.1> Ad haec Iosephus refert: ‘Et quis uelit esse tantae mortis superstes? Quis eligat fieri heres doloris? Quis animam suam nolit ex isto corpore mortis si liceat absolui? Sed non licet soluere nisi ei qui ligauerit. Naturae uinculo coniuncta est anima corpori. Quis auctor naturae nisi omnipotens deus? Quis hoc animae et corporis nostri deo placitum contubernium interrumpere ac dissociare audeat? Si quis inposita manibus suis praecepto erili uincula sine arbitrio domini sui detrahat, nonne is graui pulsasse iniuria suum dominum condemnabitur? Dei possessio sumus, deo seruitium debemus; quasi serui expectemus imperia, quasi uincti reseruemus uincula, quasi fideles bonum depositum custodiamus. Non recusemus uitae istius munus quod dedit nobis, non refugiamus donum caeleste. Si hominis data reicias, contumeliosus es: quanto magis seruare debemus quod a deo nostro accepimus? Ab ipso itaque accepimus quod sumus, ipsius quoque debet esse ut quamdiu uelit simus. Vtrumque enim ingrati est et citius discedere quam uelit et diutius uiuere quam uoluerit ipse, qui uitam donavit. Numquid ante festinauit Abraham? Numquid ante ascendit Abarim Moyses quam diceretur ei: ascende in montem Abarim? Sed dictum est ascende, et ascendit et mortuus est. Quasi bonus seruulus expectauit domini praeceptun. Ipse Iob qui dixit: pereat dies illa in qua natus sum, tamen in uulneribus et doloribus positus uitae huius uincula non disrumpebat, sed ut liberaretur rogabat dicens: ut quid datum est in amaritudine lumen, uita autem in doloribus animas? Laudabat utique mortem cum diceret: mors uiro requies, tamen non praeripiebat sed postulabat ut scriptum est: concutior omnibus membris et quia sum impius quare non sum mortuus? Cur de uentre matris non in sepulchrum decidi aut numquid breue tempus uitae meae? Dimitte me requiescere paululum. Alius quoque sanctus dicit: educ de custodia animam meam. Petit euadere, petit ex hoc corpore quasi de quodam liberari carcere. Nullus tamen sanctorum sibi ipse usurpat, nullus praeripit. Si lucrum est mori, furtum est usurpare ante expectatum, si bonum est uiuere, sacrilegium est repudiare antequam reposcatur. Sed gloriosum putatis in bello mori. Nec ego abnuo bonum esse pro patria, bonum pro ciuibus in bello mori. Sed belli lege offero iugulum, si hostis petat, si mucronem Romani demergant, quibus de nobis deus uictoriam dedit, quibus propter peccata nostra nos adiudicauit. Nec mihi blandior quod parcendum spondeant. Vtinam fallant! Vel hoc lucrum feram quod me sic timuerunt ut fallerent, uel hanc ultionem referam quia frangunt fidem. Malo illorum latrocinio perire quam meo. Latrocinium meum est si mihi ipse intulero manum, si hostis, beneficium. Ergo istud cum beneficium dare possent interimendo, sic dandum putauerunt: quod in potestate habebant ut captiuum occiderent latrocinati sunt. Sed pollicemini mihi manus uestrae ministerium. Reuera percussor nobis defuit, ut nostro scelere pereamus. Nolo meo, nolo uestro scelere perire, quod plus est quam meo, nolo mutuo. Hoc est enim, unumquemque nostrum sibi manus inferre, uicariae necis mercedem soluere, ut non solum pro suo quisque sed etiam pro alterius sanguine scelus debeat. Verum regis Saul exemplum promitur, eius certe qui et aduersus uoluntatem diuinam rex postulatus est et offensam meruit dei, unde etiam cum uiueret successorem accepit. Egregium exemplum uiri cui defuit dei gratia. Et tamen uoluit mori, quia iam non poterat uiuere. Voluit tamen et ipse ut eum socius occideret, sed ille scelus putauit, recusauit ministerium. Non ergo usus consilio sed destitutus ministerio fecit, ut ipse gladium in se conuerteret. Si timens fecit ne sibi inluderetur, quid laudas quod timoris est? Si non timuit, cur primo aliud elegit? Ego nec inludentes Romanos timeo nec mentientes. Saul tantum se solus peremit, non Ionatha, non quisquam alius in nostris scripturis. Quid mirum si potuit se perimere, qui potuit etiam filium occidere? Aaron inter uiuos ac mortuos stetit, et hoc uirtutis est non temeritatis. Non enim mortem sibi intulit, sed mortem non timuit, qui eam corpore suo reppulit et serpenti in omnes obstaculo fuit. Non ego quidem Aaron sed tamen non degener ab eo en offero manus, feriant ut uolent. Si possum eorum manus timere, dignus sum qui manibus peream meis. Si parcunt illi aduersario, cur ego non parcam mihi? Si quaeritis cur parcere uelint, et in hoste uirtutem mirantur. Tanta est enim uirtutis gratia, ut frequenter etiam hostem delectet. Nostis etiam ipsi quanta intulerim exitia Romanis, quo modo uictores omnium gentium Iotapatae ignobilis urbis diuturna obsidione ab Hierosolymitanae ciuitatis excidio auerterim. Breui damno totius belli aleam lusi. Didicerunt ceteri meo periculo pacem optare. Fortasse ad hoc reseruamur ut non deterreantur ceteri sed prouocentur. Sed suaue adseritis mori pro libertate. Quis negat et illud? Tamen dulce uiuere cum libertate. Nam qui amicitiam offert libertatem promittit. Quodsi seruitutem inferat, tunc erit certe oportunior moriendi uoluntas si oportuerit mori. Nunc autem uitam offerunt, nolunt occidere. Timidus autem est et qui non uult mori quando oportet, et qui uult quando non oportet. Quis enim ignorat femineae libertatis esse et muliebris formidinis, ne moriare, mori uelle? Denique pauidae mulieres, ubi aliquod imminere sibi periculum cognouerint, solent se praecipitio dare. Angusti enim animi molem formidinis et metum mortis sustinere non queunt. Vir autem patiens, qui praesentia non timet et futura cogitat, nescit trepidare ubi non est timor. Denique scriptum est quia animae effeminatorum esurient quae cibum utique uirtutis non habentes esuriunt, ideoque ad mortem ante tempus festinant. Neque enim repletus cibo gratiae spiritalis sibi ipse manus inrogat, cum scriptum sit quia os inprudentis mortem invocat. Et iterum scriptura dicit: et qui non curat se ipsum in operibus suis, frater est eius qui se ipsum exterminat. Condemnatur ergo qui se ipse percusserit. Quid enim tam contra legem naturae? Quid etiam contra naturam omnium animantium? Quibuslibet, feris licet atque agrestibus, insitum est se amare. Naturae enim lex ualida est uelle uiuere nec sibi mortem adsciscere. Denique ferro in se armari omnia genera animantium nec si uelint possunt. Informem leti laqueum homines inuenerint, ferae nesciunt. Sed morsus ferarum arma sunt, dentes earum gladii. Quando tamen quisquam audiuit, quod sibi aliqua fera proprio morsu membrum ademerit? Aduersus alios faucium suarum armis utuntur, aduersum se osculis. Nobis quoque quid tam dulce quam uita, quid tam inimicum quam mors? Denique qui uitam protexerit patronus est, qui mortem adpetere temtauerit insidiator est. Quod ergo in aliis exsecramur, si nos adpetant, ipsi nobis uolumus inferre? Et quod ab aliis pro poena exigimus, hoc ipsi nobis inrogamus pro gratia? Et gubernatorem, si commissam sibi nauem saxo inlidat, persequimur, nos commissum nobis nostri corporis gubernaculum ferro extinguimus et uoluntario naufragio addicimus? Sed obicitis mihi mortem maturam, cum in potestatem hostium fuero deductus. Quid ergo lucrifaciam, si quod ab hoste metuo hoc ipse mihi inferam, cum possit accidere, ut quod suadetis mihi facere non faciat inimicus? Huiusmodi istud est, ac si uidens gubernator tempestatem futuram tempestatis gratia declinandae nauem fluctibus mergat. An quia grauiora supplicia exacturus est aduersarius, ideo praeueniendum putatis? Vel quia strenuum arbitramini ut in nos ipsi ferro utamur? Sed iam inbecillitatis suffugium est, non uirtutis tropeum, captare lucrum suppliciorum. In hoc igitur inhaeremus, quod nec insignia habeat fortitudinis nec profectum utilitatis? Quid autem adtexam uiolari depositi religionem? Deus omnipotens thesaurum nobis optimum dedit atque inclusum in hoc uase fictili et consignatum commisit nobis custodiendum, quoad ipsi placeat reposcere. Nonne in utroque crimen est uel reicere depositum non reposcente qui dederit uel reposcenti negare? Si hominis depositum uiolare [poena] infamiae est, quanto magis uiolare depositum dei? Depositum dei anima est in hoc corpore, anima quae mortis istius capax non sit. Non enim ullo mortis uinculo adstringitur atque inligatur, sed uidetur mortem operari, cum soluitur corpore atque a commisso sibi contubernio seiungitur. Cur igitur ante repetitum depositum mortem inrogamus et animam quasi inutilem nobis remittimus atque e domo nostra excludimus et corpus sine decore et gratia sui in terram resoluimus? Cur exeundi hinc praeceptum non expectamus? Miles tesseram expectat, seruus imperium. Si quis horum sine praecepto exierit, alter desertor, alter fugitiuus est. Qui hominem fugit poenae obnoxius est, quamuis inprobum fugerit dominum. Nos optimum omnium fugientes possumus non adstringi impietatis flagitio? Num etiam illud praeterit nostram opinionem, quod adposuit deus angelum in circuitu timentium eum? Est ergo qui prohibeat nisi praeceptum acceperit. Si nullum praeceptum, nullum uiaticum. Et quomodo peruenimus sine uiatico? Quis nos recipiet in illo puro et secreto loco? Quis nos admittet ad illa sanctarum animarum consortia? Adam latebat, quia praeceptum dei praeuaricatus est, exclusus est de paradiso, quia non seruauit mandatum. Dicitur ei: Adam, ubi es? Quasi ei qui fugerit, quasi ei cuius apud deum non sit praesentia. Nonne et mihi dicetur: ubi es, qui praeter praeceptum venisti, quem ego naturalibus uinculis non relaxaui? Tollite eum in tenebras exteriores, ibi erit fletus et stridor dentium. Haec non solum moribus hominum sed etiam legibus interdicta accepimus. Namque alii insepultos proici iubent eos qui in se ferrum deiecerint. Dignum est enim ut qui patris imperium non expectauerunt priuentur, quasi quodam matris gremio, terrae sepulchro. Alii dexteram manum abscidunt defunctis, ut separetur a membris sui corporis quae aduersus corpus suum uesano militauit furore. Sed hunc exitum sacrilegi ferunt aut proditores uel percussores parentum. Qui uerum patrem non agnouerunt nec se recognoscunt. Ideo aut penitus sepeliri prohibentur aut non toti sepeliuntur. Animas quoque eorum non paradisus recipit sed inferorum tenebrae saeuaque supplicia. Haec mihi reputanti, quamquam omnia erepta sint, sola tamen terrori ac formidini sunt, ne mihi ipse inferam, quae nec hostis poterit inferre, et illa paradisi eripiam, quae Romanus adhuc non potuit eripere — certe adcelerare poterit, non poterit auferre — quae sola inpatienter desidero. Non enim uitae huius ulla me cupiditas tenet, in qua nec apud ciues nec apud hostes cepi quod delectaret. Isti mihi pacem negarunt, illi patriam eripuerunt. Inter tot mala quid potest suauitatis in hac uita superesse? Tu modo, omnipotens pater, qui naturae auctor atque arbiter es, honestum largire exitum, tu rumpe naturale hoc uinculum, redde animam meam secretis suis. Extinctus sit populus, ereptum ius, libertas infracta, non praeuaricabor tamen legem tuam ut moriar iniussus. Expecto ut iubeas, expecto ut uolentem liberes. Multos habes tui exsecutores, a te expecto imperium, ab exsecutore ministerium. Bonum est mori, sed si moriar ut Hebraeus, non ut latro, non ut carnifex, non ut hostis. Victus sim licet bello, manebo tamen quod natus sum, ut Abrahae patris hereditatem non deseram. Non transibo in numerum hostium, ut ipse meus percussor sim. Offerre me hosti percutiendum sine pietatis possum dispendio, manus meas mihi in hostem conuertere sine scelere non possum. An uero metus est, ne non liceat nobis secundum legem uiuere? Reuera nunc magna libertas est quibus non licet secundum legem mori.’   

<hegesippus_pseudo. excid. hiero. 3.18.1> Haec Iosephus allegabat, quo euacuaret uoluntariae mortis adsertionem. Sed illi qui semel sese morti deuouerant, quia uerbis resistere non poterant, gladiis quasi ferituri ilico uirum circumstetere nisi adquiescendum putaret. At ille circumdatus alium ducis reuocabat auctoritate et uirtutis conscientia <alium> seuero obtutu conueniebat. Huius reuocabat dexteram, illius inflectebat iram, mulcebat consilii salubritate. Diuersis modis unicuique inrationabilem extorquebat furorem. Etenim quamuis ultima sors uicti dignitatem extorserat, non penitus tamen aboleuerat reuerentiam. Paulatim itaque deponebantur manus, recondebantur gladii, tamen intentio perseuerabat. 

<hegesippus_pseudo. excid. hiero. 3.18.2> Cum uideret unum a pluribus se obsessum teneri, siue casu quodam siue consilio commentus est, ut minueret numerum repugnantium. ‘Committamus,’ inquit, ‘sorti moriendi ordinem, ut se nemo subtrahat, cum sors conueniat uniuersos. Sortis istiusmodi condicio sit, ut is qui sorte exierit ab eo qui sequitur interimatur.’ Itaque fore ut sors unumquemque, non propria uoluntas morti adiudicet. ‘Stet igitur unusquisque sub sorte iudice exsors sceleris et liber captiuitatis, ut non alieno arbitrio celeret nec declinet suo mortem futuram. Nemo recusare poterit euentum, quem uel casus intulerit uel dei uoluntas signauerit.’ Fidem fecit oblatio et uniuersorum adsensus sorti adquieuit. Quisque sorte est designatus, paratam sequenti necem praebuit. Itaque accidit ut interemtis reliquis Iosephus cum altero superesset neci. Manebat necessario ut aut sorte condemnaretur, aut certe si exitio superesset sanguine socii contaminandus foret. 

<hegesippus_pseudo. excid. hiero. 3.18.3> Suadet ut sorti renuntiarent. Sic domesticum euasit proelium et per Nicanorem ad Vespasianum deducitur. Fit concursus ad eius aduenientis spectaculum Romanis fere omnibus confluentibus. Alii uidere deiectum desiderabant, quem paulo ante in amplissimo honore positum summae rei praeesse intuebantur, alii certabant capto inludere, alii uices rerum humanarum tam uarias atque flexibiles mirabantur. Plerique consultius ingemescebant, qui in alienis casibus sibi posse eadem accidere reputabant. Titus prae ceteris mouebatur ingenita animi mansuetudine, illum dudum bellatorem superbum, subito potestati addictum hostium, alieni nutus sortem opperiri uitae naufragum exulem spei incertum salutis. Tantum ualere momentum in proeliis, ut breui casu dispares sui reddat, cum aut potentes eiciuntur aut adflicti leuantur. Itaque pars melior eorum, scilicet qui honore potiebantur, mitiora consilia dabant. Maxima tamen portio salutis apud patrem Iosepho Titus fuit. Vespasianus eum adseruari praecepit, ne forte laberetur.   

<hegesippus_pseudo. excid. hiero. 3.19.1> Inde paucis post diebus Ptolomaidem repetit atque inde Caesaream contendit, urbem Iudaeae maximam, sed magis gentilibus refertam inhabitantibus, unde cum plausu et laetitia suscepere exercitum Romanum non solum Romanae societatis exoptata sibi gratia, sed insito quoque odio plebis Iudaeae, cuius principem Iosephum oportere puniri maximis clamoribus uociferabantur. Quam Vespasianus ut uulgi iram sine iudicio conceptam silentio dissoluit. Et quia ad hiemandum et tempus oportunum et ciuitas erat, duos ordines in Caesarea constituit, decimum quoque et quintum ordinem in urbe Scythopoli ne Caesarea totius onere exercitus adtereretur. Ideoque memorata urbs Dianae Scythicae consecrata, tamquam a Scythis condita, et appellata ciuitas Scytharum ut Massilia Graecorum. Situs loci declarat ingenita duritia conditores patentia magis camporum quam conducibilia habitationis usui delegisse. Namque aperta et aspero hiemis et feruenti tempore aestatis plus laboris habent quam delectationis, quoniam et hieme plus frigori patent et grauior in his locis aestatis flagrantia est, in quibus solem totum recipiunt sine ulla arui uirentis amoenitate. Itaque campestris et maritima regio memoratae urbis etiam aestu maris amplius uaporabatur.   

<hegesippus_pseudo. excid. hiero. 3.20.1> Nec tamen a negotiis bellicis Vespasianus uacuus erat. Cognito etenim diuersis ex locis ad urbem Iopen sese contulisse plurimos eamque oportunam sibi ad excursus piraticos reparatis aedificiis, quae a Cestio destructa fuerant, instaurauisse, quoniam uastata regione subsidium alimoniae mari quaerebatur, diligenter explorauit omnia. At illi statuentes huiusmodi nauigia, quae usui praedonum adcommoda forent, speculati commeantium transitus, uniuersa prope Phoenicis atque Aegypti commercia populabantur, adeo ut crebrae praedationes terroribus omne illud mare clauderent atque indubii periculi metu nauigandi usus interciperetur. Quo conperto pedestris militiae manum et equitum plerosque pergere iubet et nocte Iopen ingredi. Quod facile factum fuit, cum custodia nulla ciuitati praetenderet, quoniam euersae urbis fama nullas excitatura Romani curas ducis aestimabatur. Praesentes erant tamen sed non ausi resistere atque ingressum negare Romanis aduenientibus, nauigiis adscensis ultra iactum progressi sagittae in mari pernoctauerunt. 

<hegesippus_pseudo. excid. hiero. 3.20.2> Res postulare uidetur situm litoris quo praetexitur Iope breuiter exponere, ut quemadmodum sine ullo proelio praedictae urbi secunda clades fuerit liquido manifestetur. Inportuosa est natura ciuitas, cuius ad oram maris litus asperum directumque sed cornibus utrimque leuiter inflexum, in quibus profundae rupes saxaque ingentia quae mari prominent, et cum de imo maris surgant, in mare excurrunt tamen. Vnde etiam Andromedam illic fuisse, cum ceto obiectaretur, formae locorum atque ipsae rerum species prodere uidentur, non mediocrem uetustis fabulis fidem adcommodantes. Caedentibus itaque litus aduersis Boreae flatibus inmane quantum undae adtolluntur, quae scopulis inlisae fragorem ingentem excitant atque in fluctus relapsae inquietum illum maris sinum reddunt, ut plus periculi in portu quam in deserto sit. In eo igitur fluctuantibus scaphis, quas ex Iope urbe productas supra diximus, ad matutinum flatus uehemens ingruit, quem Melamborium per ea locorum nauigantes uocant, statimque inter se undis inpellentibus scaphas miscuit atque inuoluit. Alias ruptis anchoralibus egit in petram, aliis cum in aduersum mare uiolenter subrigerentur — saxosi litoris periculum uel a Romanis cladem, qui se circumfuderant litori, nautis fugientibus — occurrit unda, quae praecelsa mole supereminens oppressos demersit. Nec confugiendi erat ullus locus nec manendi spes, cum uentus de mari expelleret, Romani urbe excluderent. Grauis erat nauigiorum sonus cum inter se conliderentur, intolerabilis hominum gemitus cum frangerentur. Qui ubi uacillantibus alueis uidebant mare inrumpere, alii se praecipitabant natandi periti, alii dum in adpropinquantes exsiliunt scaphas in mare lapsi concursu alueorum proterebantur, plerique cum ipsis in profundo sidebant myoparonibus, quos enandi fiducia destituerat. Minore tamen cruciatu quibus ars deerat uel spes ulla temtamentorum, mors transigebatur. Ceterum nare adorsos conuulsa nauium fragmenta crebris quatiebant ictibus lateribusque inlisa miseros artus foede mulcabant, aut scopulis inpulsos inter ipsa amplectendi litoris uota mors sequebatur, qualecumque tamen habentes solacium in terris perisse. Miseranda itaque facies erat, cum excusso infelicium cerebro cautes aspergerentur, sanguine maderent litora. Cerneres infectum cruoribus mare, repleta omnia cadaueribus. Et si qui forte euaserant adpropinquantes litori interficiebantur aestimantibus Romanis, quod non ex locorum asperitate usuque uentorum in illis locis desaeuiret procella, sed diuina indignatione praeter solitum conspirantibus uentis mare inuolueretur, ne Iudaei euaderent, et ideo metuentibus eis parcere, quibus deus non pepercisset. Fuere qui se ferro interficerent tolerabilius rati ferro quam naufragio perire, alii qui contis trudere uolentes nauigia perforauerint, nonnulli qui lapsos in mare, si forte orarent ut a nauigantibus eleuarentur, remis repellerent aut telo ferirent. Quod ideo non praetermisi, quo clareat ab ipsis sibi Iudaeorum populis quam ab hoste periculum maius fuisse, qui se ipsos interimebant, quasi exigua essent ad eorum exitium infesta simul omnia caelum hostis mare rupes. IIII milia itaque quingenta defunctorum numerata corpora, quae despuerat mare, sine bello capta urbs et excisa a fundamentis. 

<hegesippus_pseudo. excid. hiero. 3.20.3> Sic in breui tempore secundo Iopen Romana manus diruit, quod iure Vespasianus praecipiendum putauit, ne iterum illic piratica conderentur habitacula. Vnde et equitatum eo loci cum peditibus paucioribus licet proficiscens reliquit, ut pedites in loco manerent, ne quid auderet praedonum manus adsueta latrociniis, equites autem percursarent finitima regionis uicosque et oppidula, quo penitus omnia ne conspirarent in aliquos ausus diruerentur.   

<hegesippus_pseudo. excid. hiero. 3.21.1> Dum haec in Iope geruntur, quamuis procul Hierosolymitani degerent, ne sic quidem a consortio cladis feriabantur. Auditis enim quae gesta a Romanis fuerant in Iudaea et maxime quia Iosephum interfectum conpererant, primo, quia nemo de locis ad eos index aduenerat, non credebant, deinde ducem tantum non temere in manus hostium incidisse arbitrabantur. Et reuera nullus nuntius tantae cladis superfuerat et hoc ipso supremi excidii fama, quia nullus index superfuerat, adstruebat perisse omnia, nihilque resedisse uel ad indicium rerum gestarum manabat opinio quouis maior relatu, quod ipsa incertos dum terrent silentia, credebantur omnia quae timebantur, tantumque aberat quominus aliquid nuntiaretur, ut etiam quae gesta non fuerant adicerentur. Nam Iosephum quoque interfectum fama adseuerauerat idque dolori maximo fuit uniuersis. 

<hegesippus_pseudo. excid. hiero. 3.21.2> Sed ubi apud Romanos eum degere conpertum, tanto odio persequebantur, ut cuius primo mortem dolebant eiusdem uitam uel ignauiae uel proditionis indicem detestarentur. Hinc maior in Romanos commotio ut se de Iosepho ulciscerentur, et quo magis eorum res inclinabant, eo amplius in bellum accendebantur. Vbi finis esse debuerat, inde exordium malorum capessebatur. Nam sapientibus aduersi rerum exitus ad cauendum magis documento sunt, ne rursus eadem accedant quae iam male cesserint, inprudentibus autem incentiuum miseriarum. Debuerat ergo Hierosolymitanis causa sobrietatis esse sociorum periculum, sed quia noluerunt intellegere ut bene agerent in exitium uertit.   

<hegesippus_pseudo. excid. hiero. 3.22.1> Vespasianus tamen, ut et ipsa mora in melius consulerent sibi et a labore exercitus paulisper requiesceret, roganti cessit Agrippae ut in urbe regni eius Caesarea Philippi XX fere interponeret dies, simul ut aegra partium eius a commotionis et discordiae furore resipiscerent, qui se interuentu regis suscipi posse, si converterentur, cognoscere deberent, cum tam sedula officiorum foedera inter regem et Romanos interuenirent. Denique Tiberias proxima Caesareae remedium non abnuit, sanitatem inuenit. Nam et ipsa graui morbo dissidentis inter se plebis exaestuabat. Vnde Vespasianus III ordines ualidiores acciri et Scythopolim petere directo in negotium filio decernit. Ea erat X urbium maxima uicina Tiberiadis. Inde adpropinquare muris Valerianum cum L equitibus iubet, qui pacifica suaderet et ad fidem societatis clausos uocaret, ut congregati exercitus terror auersos percelleret, nuntius pacis uolentes inuitaret. Valerianus prope muros equo desiluit, eadem fecere etiam hi qui simul propius accesserant. Quos pro numero spernendos arbitrati Iesus praedatoriae manus princeps cum suis, qui pariter incessere ausi, repentina eruptione deturbant loco cedentiumque simul quos deduxerat equos inuolauere dementes qui non aduerterent consultius Valerianum cessisse insolentiae quam spolia de his qui pacem offerebant usurpauisse. 

<hegesippus_pseudo. excid. hiero. 3.22.2> Denique seniores offensi facinoris acerbitate relinquentes urbem ad Vespasianum precatum uenere, ne paucorum insolentia uniuersae plebi adscriberetur. Vespasianus Traianum ilico ad urbem direxit, ut exploraret si populus insidiatorum temeritatem auersaretur. At ille conuenientia populi studia seniorum precibus adnuntians fidem legationi accumulauit. Ita petentibus uenia data, maxime quia sollicitum regem pro totius urbis statu Vespasianus intuebatur, cuius fide interposita nihil tale ausuros postea, delicti gratiam uolens cessit.   

<hegesippus_pseudo. excid. hiero. 3.23.1> Inde Taricheas sollicito atque instructo agmine petit, eo quod plurimum ad ipsam urbem propter munitionem loci confluxerat multitudinis. Et quia muro eam uallauerat Iosephus, nisi qua pedestribus inuia Gennesari lacus fluctibus alluebatur, ideo nauigiis congregatis anceps bellum fremebant: si terrenum inclinaret aduersum se proelium, ad naues confugerent, si nauali certamine cederent, urbem reuiserent murisque sese ambientibus defensarent. Consimilia utrubique praesidia uel in urbe Tiberiade uel Taricheis, sed Taricheis perditiora ingenia; murus ualidior Tiberiadis, sed Taricheorum furor promtior, ut si necesse esset miscerent omnia, naualia terrenis certamina, terrena classicis. Denique circumuallati aduersa acie cum maiora auderent uiribus, nec aduersus Romanae dispositionis moderamina, ueterani quoque exercitus uirtutem quicquam temeritas promoueret, priusquam aliquid exitii subirent, uersi in fugam ad naues conuolauere. Quibus confertis tamquam densata acie proeliabantur, ac si in terris manu res gereretur. In campo etiam multitudo innumerabilis hostem praestolabatur. Eo cognito filium cum electis equitibus Vespasianus direxit. 

<hegesippus_pseudo. excid. hiero. 3.23.2> Qui ubi se ingentibus circumfusum copiis uidit, ad patrem quidem rettulit maiorem esse hostium multitudinem quam opinio conprehenderat, sed conuocatis quos secum eduxerat bellandi incentiuum huiusmodi alloquio infudit.   

<hegesippus_pseudo. excid. hiero. 3.24.1> ‘Viri’ inquit ‘Romani — meminisse enim uestri uos nominis et generis proeliaturos decet, quorum manus nemo effugit qui in orbe Romano est. Vnde enim hoc nomen uniuersis terris nisi uincendo dedistis? Meminisse etiam loci oportet, in quo nunc sitis et aduersum quos Romani bellum geratis. In extrema enim parte orbis terrarum consistimus. Tanta ergo terrarum spatia transeuntes nihil alienum uidistis. Quid enim uobis alienum, quorum in possessione orbis terrarum est? Quidquid ubique est ius uestrum est, quidquid uniuersorum incolatus tenet possessio uestra est — currebatis bene. Quis statuit uestros toto orbe currentes triumphos? Quos non Hasdrubal Poenus, non Pyrrus Aeacides, non Brennus Capitolinis uestibulis incumbens, non Persarum cateruae, non Aegyptiae phalanges statuere potuerunt, hos statuit rebellis Iudaea ineruditam praeferens bellandi temeritatem, rixae quam pugnae aptior. Neque tamen est quod uereor; sed plenum uerecundiae arbitror, quod uos uincendo defetigamini, illi autem qui totiens uincuntur audaciam sumsere, lassari uos rebus secundis, cum illi aduersis duriores sint. Adtollite igitur animos, Romani uiri, et aduersum cateruas hostium freti patria uirtute exsurgite. Neque uos numerus moueat plebis Iudaeae, cum illos tot nostrae uirtutis insignia non deterreant, quae longe numero ualidiora sunt. Neque enim ulla in Hebraeis uel rei militaris scientia uel proeliandi peritia uel moderandi gratia, nullus disciplinae usus, nulla tolerandi patientia. Solum in proelium deferunt mortis contemtum, sed nemo umquam moriendo uicit hostem sed perimendo. Illi nesciunt arma nisi in bello, nos in pace armis exercemur, ut in bello casus belli dubios non sentiamus. Insuetis enim euentus dubii, ueteranis sollemnis triumphus. Quid enim aliud agimus cotidie nisi ut nobis numquam noua proelia sint? Vnusquisque domi quasi in proelio exercetur, ut in proelio meditatio quaedam certaminis sit. Denique non errauerit quisquam adserens quod meditationes nostrae bella sine sanguine sint, bella nostra meditationes sint. Progredimur in bellum muniti undique, tegitur galea caput, lorica pectus totumque clypeo corpus. Vbi feriat hostis Romanum militem reperire non potest, quem ferro saeptum circumspicit. Aliis talia arma oneri sunt, nobis integimento, quia usu leuantur. Aduersum inermos igitur ac nudos proelium nobis est. An uero metuimus ne numero circumueniamur? Primum liber in proeliis equitatus est, cedendo atque insequendo bellum proludit, et quamuis maximas acies circumcursat, et quibus libitum fuerit spatiis excedit. Deinde in ipso pedestri certamine non tam plurium numerus conficit pugnam quam uirtus paucorum. Multitudo enim disciplinae insolens ipsa sibi est impedimento in prosperis ad uictoriam, in aduersis ad fugam. Virtus uero patiens et secundis ualescit nec usque aduersis labitur. Accedit illud quod adsuetudo uictoriarum incentiuum nobis sit proeliandi. Nam etsi illi pro patria pro liberis dimicant, non ideo promtiores eos esse quam nos oportet. Neque enim minus est, immo haut scio an etiam amplius, pro nobis quam pro nostris decernere. Pro nobis proeliamur, cum proeliamur pro gloria, ne minores simus eo quod sumus. Quis ergo dubitet plus esse pro gloria decernere quam pro salute? Nobis autem bellum hoc pro existimationis periculo est ne ius partum intercidat. Periclitamur etiam uictores gentium et principes orbis terrarum Iudaeis pares uideri, quos ex aequo nobis in aduersarios constituimus, si non aliter nisi pari numero congrediamur. Maiores nostri magnas hostium copias parua manu frequenter fuderunt. Et quid nobis conferunt cotidiana exercitia, quid diurnus labor, si pares ad proelium uenimus? Nuntiauimus quidem de numero patri, quia non licebat aliud, sed aduertat nos non de periculo timuisse sed reuerentiam belli arbitro reseruauisse. Licet praelibare bellum tenere hostem rapere uictoriam, dum adiumenta ueniunt, ne non tam superatos aduersarios communi robore quam protectos nos uirtute sua iactent qui uenerint. Quo igitur ore in conspectum patris ueniemus, si incipere bellum timuerimus? Quo pudore degener filius subibo oculos tanti uiri, qui nesciat militem suum nisi uictorem uidere? Quomodo eius me filium probabo, cum ille semper triumphator, ego etiam meo, quod grauius est, uictus iudicio, qui hosti Iudaeo cesserim? Quid uobis fiet condemnato duce, quem uobis pater securus commiserit? Sed malo de uirtute uos ducis quam de ignauia causas dicere. Proruamus igitur in aduersarios, properemus, praeueniamus hostem. Primus in periculum excurram, uos sequimini ut depositum patris custodiatis et commissum patris reseruetis. Ego autem non periculi socios exigo sed consortes uictoriae. Vos tamen cauete ne oblatam uobis palmam triumphi aliis reseruasse uideamini, uobis eripuisse. Certe si secus cesserit, malo me filium pater in uulneribus meis recognoscat, si in militibus suis non recognouerit. Ponamus tamen offendi patrem proelii adgressione. Quid igitur tolerabilius praeripuisse uictoriam an deseruisse? In praeripiendo properatio fortitudinis est, in deserendo culpa ignauiae. Condemnet certe uictores pater, reatum huiusmodi non reformido, malo reus esse triumphante republica quam laesa innoxius. Vtinam Manlii Torquati filium uel in solo mihi liceat imitari periculo, quem securi pater iussit feriri, quod contra imperium patris exercitum in hostem produxerit. Stabat hostibus caesis adulescens amictus adoreis triumphalibus, sub carnifice mortis securus, quoniam beatissimum putabat in uictoria mori. Quid enim inlustrius quam uitam triumpho claudere nec ad incerta rerum reseruari post certam uictoriam? O expetendum prudentibus crimen uictoriae, utinam et nobis hoc obiciatur quod uicerimus! Certe illo exemplo solus ego periclitabor, uos triumphabitis. Et tamen non prohibuit pater nos pugnare, sed iussit, quos ad pugnam direxit. Vnde magis indignaturum arbitror cessisse nos Iudaeis, cum possimus uincere, quam pugnauisse.’   

<hegesippus_pseudo. excid. hiero. 3.25.1> Haec dicens primus equum in hostem egit, et cum clamore magno secuti ceteri toto campo extendebantur, quo etiam plures aestimabantur. Traianus quoque cum CCC equitibus missus a Vespasiano iam progrediente Tito superuenit. Nec diutius resistere potuerunt Iudaei, cum uirorum contis et fremitu equorum perturbarentur. Conuersi itaque diuersa alii, plerique urbem petebant. Emicat Titus et alios a tergo fugientes opprimit, alios caedit palantes, uniuersos praeuerso itinere a muris repellit et obuius recurrentibus fugam intercludit. Rursus tamen dum alii sternuntur, elapsi alii quibus urbs refugio erat. 

<hegesippus_pseudo. excid. hiero. 3.25.2> Sed illic quoque acrius proelium. Nam qui de locis finitimis adfluxerant a principio, pacem praeferebant, sed populus superueniens inuitis bellandi studia extorserat. Inde intra urbem dissensio et tumultus grauis, quo strepitu excitus se conuertit ad milites Titus. ‘Hoc’ inquit ‘est tempus, sanctissimi commilitones, quod expetebam. Inter se hostes intra urbem tumultus serunt, foris caeduntur, intus digladiantur. Festinemus dum adhuc dissident, ne forte periculi metu in gratiam redeant. 

<hegesippus_pseudo. excid. hiero. 3.25.3> Itaque ascendit equum quo desiluerat muris proximus et conuersus ad lacum per fluctus aquarum urbem petebat. Primusque in urbem inruit et post eum ceteri. Statimque omnes qui interius erant dispersi in fugam. Alii prosternebantur, alii ascendentes nauigia in lacum demergebantur, caesi intus multi mortales. Sane qui de agris erant offerebant sese Romanis alienos culpae adserentes, quibus pio moderamine Titus parcendum putabat solos urguens auctores rebellionis. 

<hegesippus_pseudo. excid. hiero. 3.25.4> Misit etiam ad patrem equitem qui nuntiaret euentum uictoriae. Quo delectatus Vespasianus et maxime filii triumpho, qui maximam portionem totius belli confecerat quod aduersus Iudaeam gerebatur, eo contendit et iussit obseruari urbem diligentius ne quis elaberetur, eo quod uniuersi poenae deberentur. Alio tamen die propter eos, qui in scaphas sese contulerant, rates fieri iussit, quae sine mora factae, quoniam et siluae finitimae et operarii plerique celerandi muneris facultatem dedere.   

<hegesippus_pseudo. excid. hiero. 3.26.1> Namque lacus ipsius, uelut quodam maris ambitu, sinus amplissimus in longitudinem CXL extenditur stadia, latitudine XL diffunditur, crispantibus aquis auram de se ipso sibi excitans, unde Gennesar dicitur Graeco uocabulo quasi generans sibi auram, aquae dulcis et ad potandum habilis, siquidem nec palustris uliginis crassum aliquid aut turbidum recipit, quia harenoso undique litore circumuenitur. Et temperatior est fluuiali aut fontis rigore, frigidior tamen placidae paludis aequore, eo ipso quod non in stagni morem sternitur aqua, sed per diffusiora spatia lacus frequentius auris spirantibus agitatur. Vnde et purior haustus eius ac mollior est ad usum bibendi, et si qui naturali gratiae studium adiungere uelit, ut aestiuis suspensam ad auras noctibus more incolarum potui paret, haut quaquam a niuis ritu distare arbitretur. Genera quoque piscium gustatu et specie quam in alio lacu praestantiora. Res exigere uidetur ut Iordanis ortum quem alibi promisimus aperiamus. Nam superioris aeui dubio, utrum de lacu cui Gennesar nomen Iordanes exoreretur, Philippus tetrarches Trachonitidis regionis falsam opinionem redarguit erroremque absoluit mittens paleas in Fialam, quas in Panio fluuius ebulliuit. Vnde liquet non exordium esse Iordanis in Panio sed fluentum. Non enim ibi fons eius est, ut ab eo ceterorum usu fluminum coeperit, sed de Fiala eodem subterraneis deriuatur meatibus. Ibi iterum quasi fons scaturrit atque emergens proditur. Est autem Fiala in Trachonitide terra CXX interiactis stadiis usque ad urbem Caesaream. Fialae autem nomen species dedit quasi rotae qualitatem exprimens, quod ita iugiter piena est aquarum, ut neque superfluant nec rursus aliqua derivari minutione intellegantur. Inferius itaque mensura quadam labitur aqua et ubi Panium est rursus ebullit, ut paleis resurgentibus manifestatum est. Ita ibi Iordanes resurrexisse proditus est, ubi nasci a superioris temporis uiris aestimabatur. Nec tamen a principio eadem Panii nisi sola naturalis gratia, sed regali Agrippae munificentia ornatus loco uberior splendidiorque additus, quo speleum decore admirabili, per quod sese attollit Iordanes, extructum uenustatumque accepimus. Vnde non latenti iam neque abdito per caua terrae meatu sed uisibilli per terras atque aperto flumine incipiens se superfundere, Semechonitin lacum paludesque eius intersecat. Inde quoque cursus suos dirigens CXX stadia sine ulla interfusione progreditur usque ad urbem cui Iulias nomen. Postea lacum istum qui Gennesar dicitur medio transit fluento, quibus ex locis plurima circumuagatus deserta Asphaltio suscipitur lacu atque in eum conditur. Itaque duos lacus uictor egressus in tertio haeret. 

<hegesippus_pseudo. excid. hiero. 3.26.2> Praetendit autem regio Gennesar eiusdem nominis lacum, de quo et ipsa uocabulum adsumsit, mirabili naturae gratia et specie pulchritudinis. Nam et spontaneos fructus soli ubertas ministrat, et nemorum ferax in uniuersa genera sponte se subrigit arborum pomiferarum, et culturae sollertia imitata naturam in quos uoluit usus opimae fecunditatis deflexit gratiam, ut nihil sit illic quod natura negauerit, nihil quod cultura praeterierit. Aer aptus omnibus nec ullis umquam alienus fructibus, cuius tanta temperies ut omnium nascentium conueniat diuersitati. Illic et quae frigore aluntur sese multipliciter effundunt et quae aestu fouentur, illic aestiva hibernis mixta simul aspicias arctoas nuces et dactylos nisi locis feruentioribus generari nescios. Quid ficus aut oleas loquar, quas caeli mollior alit tractus? Nec tamen aequantur illis superioribus. Illi enim principales Palestinae et quidam domestici fructus eoque uberiores, hi suppares et licet longo interuallo sed tamen proximi. Dicas naturae et temporum iucundam contentionem: illa quasi mater fecunda omnia creat, horum temperies quasi bona nutrix molli fotu uniuersa educat. Itaque non solum affatim generantur pomorum diuersitates sed etiam conseruantur, ut aliqua genera maxima parte anni non deficiant, reliqua omnia tota anni aetate usque ad finem supersint. Nam et uuae et ficus, quae sunt in insitiuis regalis cuiusdam gratiae, decem mensibus sine ullo defectu redundant, et reliqui fructus ramorum, quos uel uolentia rura sponte propria procreauerint uel ingenerauerit industria humana, ministerium suum, nisi nouis succedentibus, usu quodam administrantium deserere non norunt. Ad hanc naturae fertilitatem et aeris temperiem accedit et fontis gratia, qui memoratam regionem genitali quadam inrigat infusione. Capharnaum nomen ei, quam Nili fluminis uenam haut superfluo quidam aestimauerunt, non solum quia inpinguis arua opimat, uerum etiam quia huiusmodi creat piscem, ut coracinum putes qui in Alexandrino lacu ex Nili infusione reperitur. Locus quoque de nomine lacus dictus praetendit in longitudinem XXX stadiis, in latitudinem XX. Quoniam de natura loci diximus, ad consummationem proelii regrediamur. 

<hegesippus_pseudo. excid. hiero. 3.26.3> Praeparatis itaque ratibus secundum praeceptum suum manum militarem inposuit Vespasianus, quae insectaretur eos qui nauigiorum effugio pestem euaserant. Quid igitur facerent non reperiebant. Nullus in terris salutis locus, circumfusa hoste omnia, nulla in aquis fugiendi potestas utpote lacu clauso et undique Romanis circumdato, nulla etiam in exiguis myoparonibus resistendi fiducia. Quid enim pauci aduersum plurimos facerent ratibus adpropinquantibus? Tardior quidem harum adpulsus et efficacior excursus nauigiorum, sed sine ullo sui uulnere soli clypeorum repercussis spiculis crepitus audiebantur. Adpropinquare non audebant Iudaei, nec inpune quisquam scapha propius accesserat, cum de proximo facile uel telorum figeretur ictibus uel ratibus demergeretur, et si qui enare uel emergere temtauisset, sagittae iaculo insertus miserabilem in fluctibus uitam deponeret. Nec diutius resistere potuerunt, cum diuerso genere minuerentur. Namque paulatim concurrentibus plurimis ratibus ad litora cogebant Romani maximum numerum nauigiorum. Atque illic coartati aut in terram desiliebant ibique a Romanis interficiebantur, aut caedebantur ab his qui de ratibus urguebant, aut concursu ratium proterebantur, aut ipsi se in lacum deiciebant, cum in scaphas eorum hostis insiliret. Cerneres mixtas sanguine aquas, plenum cadauerum lacum. Nulli enim parcebatur quicumque occurrerat. Grauis odor, taeterrimus faetor locorum. VI milia Iudaeorum, cum superioribus tamen, et DCC eo interemti proelio. 

<hegesippus_pseudo. excid. hiero. 3.26.4> Victor Vespasianus Taricheas reuertit. Illic regionis populum ab urbano discernere parabat, ut qui non fuerant auctores seditionis reseruarentur. Sed plurimorum consilio qui tantam superesse multitudinem, quae posset recidiva proelia resuscitare, paci aduersum et inutile locis arbitrarentur — ubi enim consisterent patria excussi? Quibus se alimoniis sustentarent exsortes omnium nisi rapto uiuerent? — sententiam flexit et inspirata uenia mortis praecepit ut egrederentur ea porta, quae esset e regione Tiberiadis, atque ad eam urbem contenderent. Facile crediderunt quod exoptabant. Coepere egredi sed praeoccupato itinere omni commeantia Iudaeorum clausere agmina atque in urbis stadium introduxere. Ingressus quoque Vespasianus spectata aetate uel robore omnium, quos sibi statui praeceperat, elegit VI milia iuuenum ualidiorum, quos Neroni in Isthmon direxit. Senes autem et inualidos MCC iussit necari, reliquorum XXX milia CCCC uenumdedit. Vniuersos autem quicumque de partibus regni Agrippae reperti sunt regi donauit, quos aeque rex accepto pretio in seruitutis obsequia transcripsit. Praeterea populus alius Trachonitidis et Gaulanitidis regionis et Hippeni et Gadaritae tamquam belli excitores et perturbatores concordiae, deserentes propria incursantes aliena, qui sumtis armis pacem uiolauissent, iustas et debitas pro flagitiorum meritis poenas dedere.

