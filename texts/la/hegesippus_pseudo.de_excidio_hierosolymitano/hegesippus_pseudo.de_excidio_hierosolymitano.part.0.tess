<hegesippus_pseudo. excid. hiero. 0.0.1> Quattuor libros Regnorum quos scriptura complexa est sacra, etiam ipse stilo persecutus usque ad captiuitatem Iudaeorum murique excidium et Babylonis triumphos historiae in morem composui. Macchabaeorum quoque res gestas propheticus sermo paucis absoluit; reliquorum usque ad incendium templi et manubias Titi Caesaris relator egregius historico stilo Iosephus, utinam tam religioni et ueritati attentus quam rerum indagini et sermonum sobrietati. Consortem se enim perfidiae Iudaeorum etiam in ipso sermone exhibuit, quem de eorum supplicio manifestauit, et quorum arma deseruit eorum tamen sacrilegia non dereliquit: deplorauit flebiliter aerumnam, sed ipsius causam aerumnae non intellexit. 

<hegesippus_pseudo. excid. hiero. 0.0.2> Vnde nobis curae fuit non ingenii ope fretis sed fidei intentione in historia Iudaeorum ultra scripturae seriem sacrae paulisper introrsum pergere, ut, tamquam in spinis rosam quaerentes, inter saeua impiorum facinora, quae digno impietatis pretio soluta sunt, eruamus aliqua uel de reuerentia sacrae legis uel de sanctae constitutionis miraculo, quae malis licet heredibus uel in aduersis obtentui fuerint uel honori in prosperis; simul, quod est indicium domesticae improbitatis, liqueat uniuersis quod ipsi sibi propriae cladis auctores fuere, primum quod alia curantes Romanos in se conuerterint et ad cognitionem regni sui inuitauerint, quibus ignorari satius fuit, rogauerint amicitiam fidem non seruaturi, pacem uiolauerint uirtute impares, postremo bellum intulerint quibus spes omnis in moenibus non in uiribus erat, cum sit omnium miserabile claudi obsidione, quae etiam si bene procedit, augere saepius quam minuere pericula solet. 

<hegesippus_pseudo. excid. hiero. 0.0.3> Ac ne quis uacuum fidei et superfluum putet nos suscepisse negotium, ideo per principes ductum Hebraeorum genus omne consideremus, ut liquido clareat, utrum a femoribus Iudae nusquam generationis eius successio claudicauerit, an uero offenderit in principum serie, sed manserit in eo cui reposita manebant omnia et ipse erat spes gentium. Hinc igitur sumam exordium.
