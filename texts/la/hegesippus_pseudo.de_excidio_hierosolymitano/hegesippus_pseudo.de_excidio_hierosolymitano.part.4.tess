<hegesippus_pseudo. excid. hiero. 4.1.1> Extinctis Taricheis maxima ex parte Romani Galilaeis urbibus ac finibus potiebantur, nisi quod Gaulanitidis regionis urbs Gamala contumacis populi alebat spiritum locis nixa asperioribus. Namque ea in monte est sita. Dextra laeuaque praeruptis circumcisa rupibus, ad summum artatur, a fronte absciditur profundo hiatu, in posteriora aliquantum diffunditur, ab ea quoque parte angusto difficilique accessu ut caudae simile iter iudices ad urbem meantibus; a summo uertice collum in inmensum extendens ut arcem tamquam caput praeferat atque in sublimem erigat altitudinem exilis a principio et tamquam sinuato cliuosis anfractibus solo atque in profundum demerso, deinde quasi tenontem quendam ceruicis medio attollens, cetera praerupta atque inuia. Vnde plerique a superioribus Camelam uocitatam putant, quod formam camelae praeferat, sed corrupto incolarum usu Gamalae nomen urbi inhaesisse. Iam si contexta aedificia spectes, suspensam urbem arbitreris et maxime septentrionalia eius pendere existimes, reflexa paulisper meridiana. 

<hegesippus_pseudo. excid. hiero. 4.1.2> Addiderat huic quoque urbi munitiones Iosephus, quibus freti et confluentis eo multitudinis numero regis Agrippae per VII menses obsidionem luserant. Nam et ipsa et Sotanis et Seleucia regni eius portiones erant, Seleucia iuxta amoenissimum illud et celebre per Syriam Daphnes nemus, cyparissis arboribus intextum, scatens fontibus quibus praetermeanti fluuio loci, quem minorem Iordanem uocant, nutrimenta quaedam lacteis uberibus infundit. Ea tamen ciuitas et Sotanis superior Gaulanitidis portio inferior Gamalis, unde et studiis dissonantibus illae societatem Romanam elegerant, 

<hegesippus_pseudo. excid. hiero. 4.1.3> haec rebellabat adeo pertinaciter ut cum rex propior muris alloqui eos uellet fundae iaculo sauciaretur. Cuius iniuria Romani accensi uehementius incubuere obsidioni, conflictumque promtissime a parte utraque, quoniam a Iudaeis quoque, qui regem proprium uiolauissent utilia suadentem, sine ulla uenia se futuros aestimantibus si uincerentur, totis uiribus decernebatur. 

<hegesippus_pseudo. excid. hiero. 4.1.4> Agrippa itaque saxo dextrum percussus cubitum bello excessit, Romani urbem inrupere. Cessit enim hostis missilibus, murus arietibus. Nam illi qui machinas inpediebant nequaquam diutius resistere potuerunt, et murus trino ariete conuulsus peruium obsidentibus in obsessos iter praebuit. Sed ea res festinationis inpatientia non mediocrem uictoribus cladem inuexit. Namque ubi sese infudere domiciliis, dum perscrutantur uel praereptum ire spolia contendunt, cedentia domorum angusta ponderi, nutantibus fundamentis, ruinam traxere et proxima quaeque proximis inlisa excidio erant. Multi Romanorum illis inuoluti casibus in uictoria pestem incidere. Plerique praeiacientes se lapsis aedibus occupabantur, alii lacero corpore uix semineces eruebantur, plerosque puluis necabat. Caedebantur angustiis artati, desuper quoque mulieres et inualidi senes et qui de iunioribus refugerant saxa in subditos deiciebant uel quaecumque genera telorum occurrerant. Caligo infuderat omnia prospectum eripuerat mentem confuderat. Ignorantia quoque exitum non reperiebat. 

<hegesippus_pseudo. excid. hiero. 4.1.5> Vix itaque subtrahentes se periculis urbem excessere. Vespasianus interea dum urguet hostem in interiora urbis concesserat mediusque inter agmina circumfusa hostium bellum accendebat. Neque enim terga hosti dare tantum conueniebat uirum neque tutum putabat. In Syriam direxerat filium Titum. Excitauit notae uirtutis conscientiam et sese in arma colligens consertis clypeis cum paucis quos praesentes habebat inperterritus stetit quasi in quos sese excuteret considerans. Cuius impetum reformidantes Iudaei minore ui insistere coeperunt et metuentes sibi quisque laxare aciem. Ita Vespasianus hosti aduersus paulatim gradum rettulit proeliantibus magis similis quam cedentibus. Illic decemprimus cecidit Butius multis ante bellis probatus et aduersum Iudaeos notae uir experientiae et ualidae fortitudinis. Centurio quoque cum decem aliis Syris rem egregiam fecit ac memorabilem. Nam in ipso tumultu cum Romanos urgueri cerneret, in abdita cuiusdam domus sese contulit atque ibi inter cenandum cum Iudaei conloquerentur, quae Romanis machinati forent, nocte intempesta omnes eos interfecit et cum militibus Romano sese exercitui repraesentauit.   

<hegesippus_pseudo. excid. hiero. 4.2.1> Vespasianus autem ubi maestum exercitum aduertit plurimorum amissione et maxime deserti ducis pudore, quod eum solum intra urbem hostium dereliquissent, cum summa eos gratia consolabatur dicens: ‘si mei sors periculi uerecundiae uobis est, nec ego sic ad bellum processeram ut declinarem pericula sed usurparem; sin uero quia et de nostris plerique interfecti, nequaquam mirandum; quando enim uictoria ulla sine sanguine est? Habent proelia suos euentus. Etsi spectata uirtus praeeminere soleat in bello, solet tamen aliquid licere casibus. Sed prudentis est in aduersis lapsum corrigere, in prosperis moderationem tenere; contra autem rudis cuiusdam atque ineruditi ingenii secundos semper successus praesumere quasi non aduersum uiros certamen sit, infirmi autem lapsu aliquo summae rei diffidere, cum exiguis momentis subito inclinentur omnia quae in bello geruntur. Itaque ille praestantissimus qui inter aduersa sobrius conluctatur casibus et supplantat superiorem seque reparare et corrigere proprias quaerit prolapsiones. At uero incuriosior suis saepe motibus cadit et dum inruit incautus impetu suo fusus procumbit. Quodsi hoc saepe accidit ubi nuda uirtus, quanto magis in bello ubi diuersi generis conserta decernunt agmina, nec unum consilium nec consors sententia est, locus aduersus difficilis asperitatis, iniqua in angusto decernendi condicio plurimis aduersum paucos, cum et ipsa multitudo sibi oneri sit et pauci in pluribus minus frustrentur. Sed haec ad momentum saepe obrepunt, quae non ex uirtute ueniunt sed casu accidunt. Vnde nihil est quod uos angere debeat, commilitones, quia non per infirmitatem aliquam manus uestrae neque per fortitudinem Iudaeorum uersae res, sed difficultas locorum nobis ad uictoriam inpedimento fuit, illis ad differendum morae. Neque quicquam est quod argui possit, nisi inconsultus impetus atque inconditus. Etenim dum ad superiora urbis illos sequimini atque inruitis in domos eorum, ipsi uos periculis inplicauistis. Quorum successistis hospitia suscepistis pericula. Tenebatis urbem, quis uos coegit introrsum pergere? Descendere ad uos hostis debuit, non uos intemperanter ad uictoriam immemores uitae ac salutis contendere. Reparate igitur animos et de uirtutibus uestris non solum consolationem, sed etiam quod amplius est uindictam praesumite. Me certe habebitis praeuium pugnae. Estote parati animis, pericula uos fortiores fecerint non timidiores. Facile est iniuriam soluere si uirtus se recognoscat.’   

<hegesippus_pseudo. excid. hiero. 4.3.1> His dictis accendit militum fortitudinem, quibus reparantibus uallum plerique per praerupta subtraxere se obsidioni. Nam iam et alimoniae inopia incessebat et infracta muri cessura machinis arbitrabantur, unus deinde fons intra urbem et ipse muris proximus erat. Quae res eos in summo timore posuit ut frequentissimi dilaberentur. Qui uero permanendum putarunt pertinaciter proeliabantur. 

<hegesippus_pseudo. excid. hiero. 4.3.2> Interea Romani turrem altissimam suffodientes ui maxima subruerunt, quo casu concussa ciuitas, perturbati omnes totius urbis pauentes ruinas. Vnde et Chares aeger corpore, tanti terrore sonitus exanimatus mortem impleuit. 

<hegesippus_pseudo. excid. hiero. 4.3.3> Romani tamen patefacta urbe ingressu abstinuere, donec Titus regressus et dolore paterni periculi excitus cum paucis in urbem inruit et maximam Iudaeis cladem inuexit. Tamen qui in superioribus erant saxa uoluentes accessu prohibebant Romanos, spicula torquebant, sagittas iaculabantur. A Iudaeis inpulsa facile in pronum saxa deuoluebantur, missilia perueniebant, descendebant sagittae non sine eorum periculo quos offenderant. Romanis aduersum editiora montis iactus inefficax, conatus inritus atque ipsis periculosus, cum subito orta uenti procella Iudaeorum retorquebat sagittas, repellebat spicula; quae uero Romanus exercitus iaculabatur, in hostem ferebat. Ita elementorum ipsorum repagulis et uentorum turbinibus oppressi supremo excidio captae urbis uniuersi quicumque illic reperti sunt interiere. IIII milia tamen a Romanis interfecta, V milia praecipitio perisse accepimus, nulli aetati uenia data.   

<hegesippus_pseudo. excid. hiero. 4.4.1> Gischala adhuc sola de partibus Galilaeae in se hostem non conuerterat, quoniam incolarum eius quietiora ingenia utpote plebis agrestis contenta suis fructibus nihil bellicum ferebant, sed multorum coalitu, qui latrocinio uitam exercerent suam, etiam mitiorum studia prauis moribus, corrumpebantur. Erat praeterea uir, Leuis Iohannes nomine, indigena populi lues, dolis nulli uersutorum secundus, inprobitate parem nescius, cui numquam defuerit nocendi affectus, aliquamdiu tamen fuerit inopia exercendae iniquitatis impedimentum — quid tamen definiam haut liquido scio, utrum eum indigentia texerit an represserit —, doli callidus, fallendi artifex, doctus mendaciis fidem quaerere et credulitatem conpositis adsciscere, qui fallaciam uirtutem putaret et elegantiae duceret carissimos circumuenire, promtus ad conspirandum uehemens ad audendum acer ad efficiendum, conturbator in otio desertor in periculo, adsuetus latrociniis bellorum insolens, quae cum persequi nequiret, sereret tamen parandae causa dominationis. Huic igitur animus inquies, promta audacia quam processus alebant, opesque ad sociandam perditorum manum. 

<hegesippus_pseudo. excid. hiero. 4.4.2> Vnde cum eius factione memoratae urbis populum excitari ad bellum Vespasianus conperisset, ne totum exercitum defetigaret, filium Titum cum M equitibus direxit, quibus comitatus ad urbem adpropinquauit. Sed ubi muros populo uidit refertos, mirari se ait quod eorum exemplum sequerentur ad rebellandum, quorum excidio resipiscere debuissent. Esto tamen ut prima temtamenta habuerint aliquid praesumtionis, quid uniuersorum exitia spei praeferrent? Veniabiles certe fuerint in principio spes libertatis, inexorabilis tamen est in ultimis et desperatis rebus perseuerantia. Nam qui non exemplo humanitatis, non sedulo uerborum monitu flectuntur, aduersum eos non uerba sed arma necessaria sunt. Muris fiditis quasi aduersum Romanorum uirtutem ullos protexerint. Quid aliud possunt clausi praeferre, circumsessi praetendere nisi quod in captiuitate audaces sint? 

<hegesippus_pseudo. excid. hiero. 4.4.3> Nemini erat loquendi potestas, occupauerat omnem murorum ambitum praedatoria manus. Cauebat Iohannes ne quis conloquio familiari Romanos inuitaret. Itaque ipse praeripuit sermonis relationem, dicens libenter se tractatum suscipere de rebus communibus nec experiendi usum declinare, si forte ipse utilia suadeat aut his quae referuntur adquiescendum sit, sed prohiberi se lege patria, cum supersit ebdomadis sacrae dies, tractare de pacis condicionibus, siquidem ut mouere arma interdictum, ita etiam inlicitum consulere de pace feriatis diebus. Etenim ad negotium uerbis saltem decernere et illis sacrilegium qui cogerentur, nec illis inultum qui cogerent. ueniam se unius diei poscere, dilationem tam exiguam nequaquam impedimento futuram. Neque enim circumfuso hoste effugium clausis liberum. Offerri sibi arbitria pacis? Tam aequabili optione formidinem abesse, urgueri se interim non oportere ad pacis consulta quibus religioni esset legem patriam praeuaricari. Conuenire autem tam liberali pacis oblationi, ut qui praeter spem sponte offerat pacem, ne quis periclitetur, euasuris etiam leges suas reseruet. Haec sine dolo Titus allegata arbitratus receptui cecinit et reuocauit a muris quos secum deduxerat. 

<hegesippus_pseudo. excid. hiero. 4.4.4> Ita Iohannes fugiendi adeptus copiam nocte intempesta cum plerisque abscessit. Sequebantur etiam mulieres proficiscentem. Sed quo ulterius progrediebantur uiri, eo plures mulieres uel paruuli relinquebantur desertaeque a suis spectabant pauidae uiam feminae. Et cum iam uiros proprios e conspectu emitterent, hostem adesse arbitrabantur, ad omnem trementes sonum, si quis curreret, miserae conuertebantur, sese peti, sibi catenas inici trepidantes, quasi iam praesentes essent qui timebantur. 

<hegesippus_pseudo. excid. hiero. 4.4.5> Titus iuxta conuentum iam sole infuso ad urbem cum exercitu contendit. Aperiuntur portae, egreditur populus cum exultatione et Romanos cum laetitia suscipit et alacritate, abisse gaudens pestilentem uirum. Fugisse per noctem, sibi liberi iudicii facultatem datam, orare se ueniam ne fraudi sibi esset eius fuga, quem tenere sine sui exitio non possent. Ille dilationem uindictae consolatus consummati negotii celeritate ad conprehendendum Iohannem e uestigio plurimos misit, si forte eum consequerentur. Ipse urbem ingressus, minis magis quam suppliciis affecisse contentus pacis perturbatores, remisit omnibus, ne quis uel odio uel domesticis excitatus negotiis innoxios in inuidiam deduceret et grauissimi criminis pulsaret atrocitate, cum multo tolerabilius sit id quod incertum est formidini participis conscientiae derelinquere quam condemnare innoxium. Saepe enim reum corrigit metus, poena autem innocentis sine ullo remedio correctionis est. Iohannes itaque non est repertus ab his quos direxerat Titus, sed reperti sunt qui sequebantur eum paruuli uel mulieres. Ad II milia fere interfecti, III milia autem infirmae aetatis et sexus, ubi satias necandi facta, captiuitati adiudicata sunt. Custodiam militarem ciuitati inpertiuit. Itaque Galilaea omnis in potestatem Romanam deducta. 

<hegesippus_pseudo. excid. hiero. 4.4.6> Nam et Tabyrius mons, cuius altitudo XXX stadiorum, uertex autem ipse campestris XXXIII stadiis iacet, penuria aquae ab aliis desertus, ab aliis orata uenia Romanis traditus, licet uirtute quoque et industria Placidi, cui id negotii a Vespasiano commissum fuerat, omnis conuenarum turba, dum cedentem sequitur et arte reuocantem gradum perurguet, campi medio circumfusa refugium amiserit, pestem inuenerit.   

<hegesippus_pseudo. excid. hiero. 4.5.1> Hactenus circumuagari licuerit, dum templi sancti a maioribus conditi et sacrae legis contagia refugientes circa alias urbes stilum occupamus. Sed iam tempus est ut quae Hierosolymis gesta sunt adoriamur non ingenio freti, sed ne patriae legi ueterique cultui nostri doloris uideamur negasse ministerium. Fuerit licet in illis umbra non ueritas, sed tamen umbra designat ueritatis uestigia. Habet enim umbra picturae liniamenta, fulgorem non habet, nec ad summam perfecta est manum, sed diligenter intuentibus futura exprimit. Et ideo minus delectat figura, plus allicit gratia. Vnde placuit rerum arbitro abolere uetera, noua condere ut ueritatem sequerentur qui per angustias infidelitatis imagines non sequebantur.   

<hegesippus_pseudo. excid. hiero. 4.6.1> Fugiens ut supra diximus, de Galilaeae partibus Iohannes ad Hierosolymitanam urbem se contulit et quasi quaedam pestis infecit animos conplurium, qui ex diuersis regionibus principes flagitiorum eo quasi in sentinam confluxerant. Hoc enim illi urbi maioris causa excidii fuit, quia quod sceleribus suis deferebant perditi, ut eo conuenirent plerique, ubi uel tutiores se fore crederent uel insolentiores ad flagitia coaceruanda, fidei deferre aestimabantur. Recipiebantur itaque passim quasi pio templi amore defensum uenirent. Haec prima labes malorum. 

<hegesippus_pseudo. excid. hiero. 4.6.2> Hinc oppressa est paucorum mansuetudo per plurimorum insolentiam, hinc itum in caedes, cum minus parceret alienus, hinc conspiratum ut legis sollemnia neglegerentur, sacerdotia a bonis ad inprobos deriuarentur, quod hominibus non solum a pio cultu sed ab ipsa legis cognitione peregrinis quid sanctum esset ignorabatur. Vincti sunt primo regalis generis uiri qui resistebant, quo ceteri metu cederent, deinde necati, et ut flagitium uelaretur, quos sine iudicio peremerant missis in carcerem sicariis, eosdem adficto crimine proditionis interemtos ementiebantur. Perterriti itaque uniuersi metu. Quod homines potentes atque innoxii Antipas, Leuias et Foras tam facile oppressi forent, nec iam audebant resistere. 

<hegesippus_pseudo. excid. hiero. 4.6.3> Hinc eo processum ut ignobiles atque indignos substituerent sacerdotum principes et quibus nulla emerendi honoris gratia suffragabatur, hi contra meritum suum adepti sacerdotia ad omne nefas conferentum arbitrio subicerentur. 

<hegesippus_pseudo. excid. hiero. 4.6.4> Sed cum obuiarent sacerdotales uiri et maxime Ananus ceteris senior, ne per gratiam donaretur summi nominis praerogatiua, sortito creari principem sacerdotum expetunt, in quo nihil gratiae sed diuino iudicio committi sortis euentus aestimaretur. Et reuera praetendebant ueterem consuetudinem, qua substituendos in sacerdotii principatum mos erat ad sortem uocari, euidenter autem solutionem legis operabantur. 

<hegesippus_pseudo. excid. hiero. 4.6.5> Cum enim lex sacerdotalis successionis uiros ad sortem legeret, illi ad speciem de sacerdotalibus tribubus unam Eniachim nomine praesentem statuunt et sorte agi praecipiunt. Tunc Phanis quidam sorte exiit filius Samuelis uicanus uir, cui non modo per principes sacerdotum ducta successio nulla suppeditaret, sed ne ulla quidem scientia muneris sacerdotalis, eo quod ruri uacaret et ideo quid esset princeps sacerdotum incognitum habebat. Denique adtracto ex agris et reluctanti quasi in scena aliena persona inponitur, induitur quoque sacratum ueteri more amictum uestium, docetur in tempore quid eum facere oporteret. Ita sortis euentu exposita est nequitia seditiosorum, ut ad imperitum et agrestem tanti sacerdotii functio deduceretur. Sed illis ludibrio erat circumscriptio ueteris sollemnitatis, sacerdotibus dolori, qui inrideri legem a perditis flentes ingemescebant. 

<hegesippus_pseudo. excid. hiero. 4.6.6> Ipsa tamen freti pietatis auctoritate et bonorum indignatione congregant sese et supra perturbatores inruunt. 

<hegesippus_pseudo. excid. hiero. 4.6.7> At illi cum et causae et numero diffiderent, ad templum quasi in arcem confugientes uelut castrum quoddam sibi constituerunt ad repellendam inruentis populi multitudinem. Ac primo ante fores templi atque in ipso uestibulo siti aduersum populum proeliabantur. Si qui uulneratus fuerat, interiora templi petebat, illic sanguinem suum infundens interno limini et cruenta pauimentis saucius ora detergens. Vlcera fibraeque patentis uulneris uestibus his quas non liceret illis contingere farciebantur. Bellum erat intra urbem, bellum inter ciues, bellum ante templum. Ne hoc quidem reueriti latrones, cum a populo instantius perurguerentur, intra ipsum templum sese receperunt et clausere ilico fores. Quo obiectu reuocatus est Ananus, ne uideretur bellum templo inferre et sacratas religione maiorum perrumpere fores templi; reflexit impetum plebis et VI milia uirorum in porticibus constituit, qui muniti armis praetenderent sollicitam adhibentes custodiam. Paulatim tamen emolliuit animum ut paci consuleret eo studio maxime, ne templum sanguis ciuium contaminaret, suaderet quoque mittendam legationem pacis sequestram, ut bellum intestinum deponeretur. 

<hegesippus_pseudo. excid. hiero. 4.6.8> Adsciscitur Iohannes ad exsequendam legationem suspectae fidei uir et affectandae potentiae succensus cupiditate. Sacramentum petitur, non abnuit ne damnum periurii pateretur si negauisset. Simulabat se plebi fauere ut circumscriberet. 

<hegesippus_pseudo. excid. hiero. 4.6.9> Quid plura? Pergit, de pace pauca praemittit, plura subtexit ad belli incentiuum dicens nomine pacis bellum inuolutum, latere insidias, parauisse Ananum Romanis urbem tradere quo sollemnitas ueterum dissolueretur, legis abrogarentur praecepta, conponens e diuerso omnia atque inuidiam in principem sacerdotum referens eorum quae ipse meditaretur. Callide etiam quos sciebat illorum qui conclusi fuerant esse praesules et factionis principes incitabat paratae mortis formidine, adserens quod specialiter ipsis Ananus exitium conposuisset, uenisse se ut fraudem manifestaret, mature subsidia quaerenda priusquam ab eis poena reposceretur. 

<hegesippus_pseudo. excid. hiero. 4.6.10> Quid plura? Pacis medius bellum accendit. Eliguntur qui Idumaeos ad proelium rogent, genus mobile, inquietum, insolens, promtum ad discordias, rerum mutationibus laetum, periculi inprouidum, praeceps ad proelium. 

<hegesippus_pseudo. excid. hiero. 4.6.11> Itaque sine mora flexi ueniunt, congregantur XX milia uirorum, utpote nullis terrarum intenta cultibus sed parata latrociniis. 

<hegesippus_pseudo. excid. hiero. 4.6.12> Nec latere potuit Ananum aduentus Idumaeorum. Denique portas claudi iubet, ne cum tumultu ingrederentur, sed si fieri posset ueritatem cognoscerent, bello renuntiarent.   

<hegesippus_pseudo. excid. hiero. 4.7.1> Ascendentes itaque sacerdotum principes murum Idumaeos de turre alloquebantur, maximo sibi esse miraculo, quod tam cito inretiti mendaciis causas quas nondum cognouerant armis persequerentur, cum oportuerit eos prius disceptatores esse negotiorum quam bellorum proeliatores et prae ceteris merita cognoscere quam arma sumere, et arma aduersus uiros sui generis, sui cultus, suae sollemnitatis. Nullis amplius inrogatum iniuriae quam Idumaeis, qui ad societatem flagitiorum tam grauium concitarentur. Quid enim aliud ab his nisi parricidium aduersum ciues, sacrilegium aduersum templum deposceretur? Non solere diuersa inter se studia diuersosque mores conuenire. Similitudo enim morum facit uoluntatum societatem et cognata studia sibi nectit. Nequissimos homines, qui latrocinio sumtum exercerent suum, adrogasse sibi ut Idumaeos sibi socios accerserent, tantum abhorrentes ab eorum proposito a quibus rogarentur, ut illi patriae suae bellum intulerint, uos uero obsecrauerint quasi alienam urbem defensum uenire. Nihil uobis commune innoxiis cum praedonibus, nihil commune sobriis cum se inebriantibus. Vtinamque uini esset illa ebrietas et non furoris. Qui ubi se flagitiis ingurgitarunt, dissupando proprias successiones, diripiunt aliena et male parta nequius dissupant, deterius effundunt. Nullus rapiendi finis, quia nullus abligurriendi modus. Vbi se uino infuderint et inpleuerint ebrietatis, publicorum eructuant crapulam negotiorum, ut nostro rursum sanguine inebrientur et sanctae inludant religioni, quae uobis uenerationi semper atque reuerentiae fuit. Fugite igitur coetus parricidales et ausus sacrilegos destituite, deserite latronum conciliabula. Vocati estis ad consortium sceleris: ueneritis ad remedium patriae. Videmus ornatissimum populum, quem uenire decuit publico rogatum consilio, ut urbi Iudaeorum praestantissimae, quae totius gentis metropolis habeatur, aduersum hostes auxilium foret. Sed etsi nos defuimus petitioni, dum pacem speramus et fatigare uos propere nolumus, qui excitoribus belli pacem offerebamus, uos tamen, quasi diuino arbitrio ueneritis, consulite in medium et exhibete partis utriusque arbitros. Quaerite unde coeperint exordia tumultus, qui cecinerit quietae urbi classicum, qui effuderint praestantissimorum ciuium sanguinem, quibus auctoribus poena exacta de indemnatis sit, qui nobis ante Romanos exitio fuerint. Aduersum illos bellum parabamus et hos iam hostes patiebamur. Quorum igitur cum Romanis suspecta gratia, eorum qui Romanos uindicant an eorum qui Romanos repellunt? Grauiora haec certe nobis quam Romanorum proelia. Ab illis enim pro libertate moreremur, ab istis quasi pro scelere iugulamur. Simulantur innoxiis crimina proditionis et post mortem calumnia conponitur, cum cognitio poenam praeuenire soleat, non poena cognitionem. Quid enim prodest defuncto absolui, cum iudicio iam nihil debeat? Suscipimus tamen etiam sortem huiusmodi, ut post necem de innocentia quaeratur, et libenter apud uos quoque causam agimus nostrae defunctorumque integritatis, qui statis armati pro aduersariis. Ita nulla argumenta calumniantibus suppetunt, ut apud uos quoque grauiorem causam habeant qui tam cito credidistis. Bonus enim iudex circumscriptum se esse mendaciis dolet et eo est fallenti infestior quam adpetito, quod temere se inpulsum ut falsis crederet ulciscendum arbitratur. Integrum igitur nobis examen reseruate et colligite ueritatem non ex contextione sermonum sed ex serie negotiorum. Primum omnium cur Romanis proderemus patriam, quos potuimus et non lacessere et forte oportuerit fieri, ut non excitaremus uniuersarum uictores gentium? Sed hoc non est iam praesentium partium deliberare. Superioris temporis fuit eligere quid sequeremur, nunc oportet pro libertate occumbere. Praestat enim pro patria mori. Commodius fuerit ante bellum pacem morti praeferre, sed quia bellum in ceruicibus, multi iam ex fratribus capti, alii necati, dolor ex mortuis gemitus ex reuinctis, eligenda magis libera mors quam uita captiuitatis. Subpetit tamen morituris falsi criminis abolere infamiam proditionis. Apud uos, Idumaei, causam agimus: prodantur, conscii deducantur in medium nuntiorum interpretes. Si tenent indices, prodant, si non tenent, quid accusant et uanis insimulant suspicionibus, quas ipsi sibi conposuerint? Non debent arguere quod non possunt probare. Sed quia accusare non audent, dissupare per uulgus desiderant et ideo ad bellum prosiliunt, ne in iudicium uocentur. In bello enim concentus furoris est, in pace ueritatis examinatio. Adsumus en primi, suppliciis nos spontanei offerimus, si tamen aliquis accusator prodeat. Aut si in populum inuidia torquetur, quaerite diligentius quid consilii fuerit in coetu publico. Nonne ut bello instructa pararentur agmina, ut pro libertate unusquisque patriam iuuaret? Aduersum ipsos certe latrones quid deliberatum fuerat nisi ut pax conueniret? Exasperauerat publicam indignationem singulorum dolor, innocentium sanguis, mulierum gemitus, paternorum statutorum praeuaricatio. Increpuit gemitus uniuersorum, quia unusquisque sibi similia pertimescebat. Ad indignissimos sacerdotia deferebantur. Peti coeperunt uocibus, illi lapidibus plebem caedere, telis necare. Exarsit publicus dolor, illi in templo latronum sibi receptacula constituere. Itaque pacis locus reuerendus etiam gentibus et domicilium sanctitatis factum est praedonum conciliabulum, et quo ex omnibus terrarum partibus confluebatur ad cultum festae celebritatis, ibi nunc stabula quaedam ferarum sunt humano cruore madentia. Licet uobis haec quaerere, uel armatis, sine lege belli tamen. Fuit plerumque inter arma iudicium et iustitia deposuit belli instrumenta, conpescuit tubas aequitatis sententia. Potestis haec arma ad defensionem urbis conuertere, quae sumpsistis ad euersionem. Licet etiam introire sine armis, audire et percontari omnia. Si quid remissum aduersum hostem reppereritis, proditionem putate. Quodsi neque uindices uos neque arbitros exhibere uultis, quid miramini si portae armatis non aperiuntur? Non istae aduersum cognatos sed aduersus arma clausae sunt. Bellum deponite et portae patebunt.’   

<hegesippus_pseudo. excid. hiero. 4.8.1> Haec ubi sacerdotes locuti sunt et maxime Iesus ceteris senior, post Ananum tamen, qui secundo loco fungebatur, indignantibus Idumaeis quod non continuo urbe recepti forent, Simon unus de ducibus Idumaeorum: ‘Minime,’ inquit, ‘mirum si aduersum ciues saeuiunt et clausos tenent qui nationi sociae portas clausere et non patiuntur consortes et participes suos ingredi, nobis de muro loquuntur et quasi aduersarios muris repellunt, quos amicos habebant. Quis dubitet quod parent suscipere Romanos et forte coronare portas quando illi ingrediuntur? Quae maior iniuria? Patere nempe omnibus hominibus ista ciuitas solet causa cultus obseruantiae, nobis solis intercluditur quasi hostibus, soli abdicamur, soli repellimur. Simulant se nostrum petere iudicium quos ne limine quidem urbis dignos putarunt. Lateant quae aduersum illos gesserint, nostrae iniuriae testes et iudices sumus. Aduertimus quid clausi patiantur, quando nos arma iubemur deponere, et credibile potest esse quod eorum expectetur sententia, quorum suspecta est fides? Festinemus itaque eripere clausos, quibus templum carcer est factus, ne seruentur usque ad aduentum exercitus Romani et captiui tradantur Vespasiano. Auferamus a templo obsidionem, custodes taeterrimos remoueamus, qui neminem uel ad purgandam aluum egredi sinunt. Si quis introferre cibum clausis desiderat, prohibetur, si quis exire, ad mortem rapitur. Crimen factum est cultus religionis.’   

<hegesippus_pseudo. excid. hiero. 4.9.1> Haec audiens cessit Iesus, considerans aduersa dei uoluntate frustra sese obniti, quandoquidem domi forisque hostilia streperent et gemina ex parte ciuitas expugnaretur. Fremebant Idumaei quod excluderentur, machinabantur in templo siti quomodo iungerentur Idumaeis. Hos angebat metus ne Idumaei ante effectum abirent, illis extorquebat pudor propositum regrediendi. Et iam paene obrepserat diffidentia, cum subito nocte oritur procella intolerabilis, tempestas atra. Fremunt uenti, caelum inhorrescit, uis imbrium multa effunditur, terribiles coruscationes, tonitrua immania, terrarum mugitus ut solui mundus aestimaretur. Quis crederet plus nocuisse istud intra urbem positis quam extra urbem degentibus, cum utique hi tectis muniti forent, illi obiecti ad imbres? Sed amplius terruit iniuriae metus quam ipsa iniuria. Denique illi qui nulla habebant refugia tectorum clypeis sese tegebant manentes in officio nec dilabentes. Isti circa domus suas quisque dispersi locum dederunt ut ab his qui intra templum erant portae aperirentur. 

<hegesippus_pseudo. excid. hiero. 4.9.2> Anceps tamen et diuersa populi sententia. Alii deum summum indignantem Idumaeis tempestates mouisse arbitrabantur, quod aduersum participes suos armati uenerant. Ananus et profundiora seniorum ingenia coniectabant Idumaeos iniuria sui amplius excitari in sociorum perniciem. Denique sollicitior ceteris noctibus Ananus illa nocte non fatigatione corporis sed animi magis desperatione solutus cessit rebus aduersum se fluentibus et militantibus in excidium suum mundi procellis, nec reuisendas putauit custodias quasi daret auctoritatem dilabendi quo cuique esset sententia. Quam occasionem nacti qui in templum refugerant surgentes secuerunt uectes portarum. Cooperatus est illis caeli fragor ut serrarum sonus non audiretur et tumultus egredientium. 

<hegesippus_pseudo. excid. hiero. 4.9.3> Deinde uenientes ad murum portam quae uicina erat Idumaeorum coetibus reserauere. Vltimus ille uniuerso populo dies fuisset, si non ad templum prius quam in urbis sinum dirigendum putassent. Sed quia metuentes sibi qui intra templum clausi tenebantur, ne cognito ingressu Idumaeorum in ipsos circumfusae plebis impetus fieret, ut uindictam morituri exposcerent, rogauerunt ut ipsi primitus cladi eximerentur, tum postea liberatis ipsis et coniunctis uiribus in populum effunderentur, deflexere ad eos qui legatos miserant oratum auxilia salutis, simul ut insperatae merces inruptionis auctoribus eius hoc munere potissimum rependeretur. 

<hegesippus_pseudo. excid. hiero. 4.9.4> Quod ubi processit ex sententia, simul omnes a templo quasi quodam castro effusi extenta acie, quoscumque reppererant dormientes alios, alios perterritos totis caedebant uiis. Nihil proderant preces, nihil lacrimae, nihil insignia honoris, nullorum meritorum gratia, omnes passim iugulabantur. Denique uidentes bestialem in persequentibus immanitatem, quod nulli parceretur, ipsi sese inlaqueabant, miserabiliore, ut mihi uidetur, exitu quam si ab hoste perimerentur, quia uoluntaria mors immanitati adscribitur, informis laquei nodus etiam probro datur. Sed quis consilio locus, ubi tantus erat metus suppliciorum, cum metueret unusquisque non mortem sed cruciatus ante mortem, quibus mors remedio foret? Redundabat ubique sanguis et maxime circa templum, quia ibi congregati erant qui clausos custodiebant. Reperta denique illo die caesorum VIII milia D uiri. 

<hegesippus_pseudo. excid. hiero. 4.9.5> Inde conuersi ad urbem sicut gregem quendam pecorum ita homines quoscumque obuios habuere interimebant. Erat miserabile spectaculum intra urbem omnibus ante reuerendam bellum geri, perniciem iuxta pauperibus ac debilibus inferri. Sane iuuenes ac ualidiores in carcerem retrudebantur, quos factioni idoneos arbitrabantur, sed magna uirtute plerique omnia subire supplicia malebant, quam ut perditis sociarentur. Nec modus erat ullus nec pudor, ita furebat rabies immanitatis. Post ubi defurere uisi, processu temporis causas sibi simulare coeperunt perimendorum, quod ad iudicia reos ducerent, non ut requireretur iustitia sed ut crudelitas excitaretur.   

<hegesippus_pseudo. excid. hiero. 4.10.1> Erat in ciuitate Zacharias, qui odisset inprobos nec se misceret flagitiosis, diues opum, quarum illi abundantiam uel ad dissoluendam factionem suam efficacem opinabantur uel ad praedam sibi uberem. Hunc proditionis crimine arcessendum putarunt. At ille ab huiusmodi integer conscientia adesse sibi coepit cum libertate, ut non solum dilueret obiecta, uerum etiam reos ipsos maximorum adstrueret flagitiorum. Apud LXX uiros dicebatur negotium. Absoluunt omnes, quia nihil quod adfine esset sceleri proferebatur. Verum illi inruentes et ipsum praecipitant in profundum et proturbant iudices non solum cum iniuria sed etiam cum periculo, ut eorum exemplo ceteri in reliquum cauerent constantiam in iudicando aduersa eorum uoluntate adsumere. 

<hegesippus_pseudo. excid. hiero. 4.10.2> Rursus tamen ne quis absolueretur ipsi irarum suarum exsecutores quos libitum erat sine iudicio necabant. Caesus Gorgon uir gratus et amabilis. Niger quoque Peraites, qui inter propugnatores Iudaeae ad tuendam rei summam fuerat electus. Bellator uir, ut etiam uulnerum cicatricibus uirtutis insignia praeferret, rapitur ad mortem et cum se extra urbem duci uideret, non iam pro uita sed pro sepultura coepit rogare. Ac ne huius quidem tam miserabilis petitionis responsum accepit conueniens misericordiae. Fingebantur calumniae: si qui se redimebat, innocens erat, qui non offerebat pecuniam tamquam reus feriebatur.   

<hegesippus_pseudo. excid. hiero. 4.11.1> Dum haec Hierosolymis aguntur, Vespasianus interea partes alias debellabat gentis Iudaeae. Peruenit ad eum quae seditio esset Hierosolymis, quas domesticis proeliis neces sibi ipsi inrogauissent, quae supplicia ciuium exacta a ciuibus. Hortari plerique ut eo pergeret, ne quid triumpho Romano et suae gloriae decerperetur. At ille moderatus et prouidus uir qui non id quod ex usu uulgi adcommodum aestimaret sed quod altiore consilio rei summae conducere arbitraretur, referre illa suadentibus coepit non semper proeliis iuuari rempublicam sed plerumque etiam depositis armis laudem parari et debitum patriae solui. ‘Quid interest quomodo uincatur hostis nostrone an suo ferro, nisi quod suo sine Romana inuidia prosternitur? Non enim possunt de nobis queri, cum se ipsi consauciauerint. Simul quam iusta bella nobis mouerint significant, quando nec sibi parcunt. Vindictam hanc de caelo uideri, ut furore insaniant qui Romanos lacessiuerint. Sed si quis derogari aliquid gloriae nostrae adserit, cognoscat praeponderare semper remedium cum silentio quam proelium cum periculo. Denique noster Maximus cunctando magis fregit Hannibalem quam proeliando. Etsi Scipiones subegerint Africam, tamen communis bellorum cum multis uictoria, Maximo soli datum quod cunctando restituerit rem Romanam. Plus itaque est seruasse Romanum imperium quam propagasse. Aequemus tamen merita uirtutum. Non minora utique in ipso bello sapientiae commenta sunt quam insignia fortitudinis. Pereant igitur suis armis, nihil laudi demitur et plurimum uictoriae nostrae adiungitur. Nesciunt suos seruare quibus nos parcimus. Quid quod si imminere coeperimus, fortasse inter se resipiscant atque in gratiam redeant? — quod non uereor, sed aduersus uestram sententiam profero — Aut si permaneat seditio, uideantur ipsi sese expugnauisse, nihil Romanus egisse exercitus, manus nostrae otiosae fuisse, uictoria non uirtute nostra sed hostili internecione inter se parata? Itaque hoc prudentius consilium ut absentibus nobis saeuiant in exitium sui, ne quis putet eos nostris magis quam suis exercitos factionibus. Tunc melius adpropinquabimus, ubi uictor superfuerit qui nostro accedat triumpho. Certe ueniant ad nos qui fugiunt suos, inueniant apud nos salutem sibi quos suorum pestis exagitauerit.’   

<hegesippus_pseudo. excid. hiero. 4.12.1> Nec fefellit opinio Vespasianum, nam qui poterant pretio se redimere ut dimitterentur ad Romanos confugiebant. Repleta erant dilabentium strata uiarum omnia, omnes semitae. Relaxabantur diuites, pauperes interficiebantur, quibus pecunia deerat ad redemtionem. Multi etiam extra urbem insidias et latrocinia pertimescebant et maxime inopes quibus comitatus deerat. Pari itaque foris et domi proposito sibi periculo, utroque pernicioso, plerisque tamen patrii spe sepulchri mors apud suos tolerabilior aestimabatur.   

<hegesippus_pseudo. excid. hiero. 4.13.1> Vbi strage maxima populorum metus in omnes sparsus subditos factioni fecit uniuersos, non contentus communem cum principibus factionis exercere Iohannes potentiam, tyrannidem affectare occoepit et parem indignabatur. Destruere itaque aliorum statuta, nihil nisi quod sibi libitum foret ratum habere paulatimque sibi adsciscere stipatores, artifex dolo quos uellet et fraude circumuenire, obligare pecunia, terrere potentia, quibus artibus plurimos sibi adsociauerat. Rursus non deerant qui uel periculoso studio seruitium detrectarent, cum praesertim, dominationem adsueti, tolerare seruitutem nequirent. Decernebant itaque in una urbe tria genera exitialium calamitatum, tyrannis bellum seditio, quarum unaquaeque non unam sed plurimas urbes deleret. Ex tribus tamen leuius bellum erat et iustus hostis tyranno aut factione tolerabilior uidebatur. 

<hegesippus_pseudo. excid. hiero. 4.13.2> Accessit his quartum genus, sicariorum qui occupatam tyrannicis motibus aut seditionis tumultibus urbem uidentes uicina omnia populabantur, asportabant omnia, mulieres et pueros qui laborem itineris uel sexus uel aetatis infirmitate perpeti non poterant, neci dabant. DCC itaque numero peremti. Conuectatum in castella frumentum. Inruebant agris urbibus templis, praedas agebant, necandorum occasio non praetermittebatur, agminis specie latrocinium exercebant plures quam usus habebat latrocinandi. Latrocinii saeuitia bellum acerbabant sine uenia deditionis aut susceptionis indulgentia.   

<hegesippus_pseudo. excid. hiero. 4.14.1> Rogatur itaque Vespasianus ut ad remedium ueniat, a quo excidium metuebatur. Contendit Gadaram, ubi opulenti plurimi, qui patrimonii sui causa magis magisque latronum insidias et incursus pertimescebant et ideo occulte ad Vespasianum miserant ut ad se adpropinquaret, quo ciuitas a latronibus erueretur. Adfuit exercitus Romanus, quem uidentes Gadarenses confugiendi uotum habebant, sed qua uia inexitiabile sibi id foret non reperiebant, ne in discedentes insurgeret factio atque uniuersos deleret. Non praeteriit tamen legatione Gadarensium inuitatum Vespasianum, eius legationis conscium utpote urbis primorem nomine Dolesum. Quem capientes interemerunt atque ulti iniuriam egressique urbem in abdita et munitiora sese contulere. Gadara Romanis tradita et cum ingenti plausu susceptus est Vespasianus. Is continuo ad persequendos eos qui refugerant Placidum direxit, ipse reuertit in Caesaream.   

<hegesippus_pseudo. excid. hiero. 4.15.1> Placidus praemissis D equitibus fugientes secutus coegit eos in uicum qui proximus erat, in quo reperta electorum pube iuuenum audaciam sumsere ut insurgerent in Romanos. Quae res illis maximae cladi fuit, nam circumfusis equitibus a uico exclusi sine ullo caedebantur impedimento et dum alii conferti sese reciperent, ante limina portarum trucidabantur. Caesorum cadaueribus aggerata moles adaequauerat murorum altitudinem. 

<hegesippus_pseudo. excid. hiero. 4.15.2> Romani alios sagittis figebant, alios sauciabant diuersis missilibus, ad postremum castellum expugnauere ibique omnes nisi quibus elabendi facultas fuit interfecti. Alii fugientes ingentem famam Romanae uirtutis suis sermonibus exaggerabant, maiora sibi quam hominum uisa corpora, nullam cuiquam resistendi aduersum inuictos fiduciam. Vnde perterriti omnes fugere ilico, nec solum uicina et finitima sed etiam Hiericho urbs, quae propter incolae multitudinis agmina spem ceterorum fouebat, relinquebatur. Placidus rebus ex sententia fluentibus eos quoque per equites insectatus, alios confertos, alios palantes sternit usque ad flumen Iordanen. Maximum quoque numerum ad ripam fluminis repperit impedito transitu, quod tunc forte praedictus amnis imbribus auctus aut resolutis niuibus intumuerat. At illi ubi Romanos adesse uiderunt, parant sese et ad oram fluminis stipant. Necessitas intercluso fugae subsidio remedium in manus uertit et impetu facto multi supra pauciores equites arietantur. Illi arte nota et ueteri militiae more interequitantes dissicere hostium cuneum, dissoluere globos, fessos urguere, cedentes sequi coepere. Sic alii ferro hostium, alii suo, quod conferti in unum atque in se relisi incurrerant, interficiebantur. Alii in flumen ruebant, qui ipsa sui ruina et alius alio impliciti demergebantur. Plerique etiam aestimantes quod possent praetergredi sese fluuio dabant, quos paululum progressos sorbebat gurgitum uis aut fluminis ictus abripiebat. Et si qui natandi usu super aquas processerant ac fluentis subterlabentibus se suspenderant, aut arborum ramis impediti qui fluuio deducuntur aut ipsis caudicibus oppressi animam ponebant in flumine. Saepe etiam nandi indoctus, ubi natantem adprehendisset, tenebat, ut ipse pariter euaderet, et adstrictum brachiis defatigabat, donec uterque mersus alter alteri exitio foret. Ac si quis forte secundo amne decurrens euasurus aestimaretur, insuebatur sagittis ac subito resupinus cessantibus brachiorum remigiis interibat. Fuere etiam qui nare nescii, dum expertem doloris mortem requirunt, edito riparum toro in fluuium sese excuterent uoluntarie, alii harenoso ingressi litore merso uestigio deprimerentur. Plerique etiam saxorum teretium lubrico aut uadosis offensi locis instabili fluctuantes gradu fluentis sequentibus obruebantur. Caesa ferro XIII milia, innumerabilis autem multitudo fluuio consumta, praeda ingens de ouium gregibus et camelorum atque asinorum et boum parta. 

<hegesippus_pseudo. excid. hiero. 4.15.3> Quae licet strages hominum maxima fuerit, tamen uero maior aestimabatur, quia non solum regio omnis repleta erat cadaueribus humanis, cum dispersi ac palantes quibuscumque in locis conprehensi fuerant interimerentur, uerum etiam ut Iordanes ipse defunctorum corporibus obstructus cursus proprios dirigere non posset, Asphaltius quoque lacus cruore et uisceribus defunctorum mutaret naturae speciem suae, in quem omnia quaecumque Iordanes adtraxerat inuehebantur. Denique XCII milia et CC illa die Iudaeorum perisse aestimati a D tantummodo equitibus et III milibus exercitus pedestris. Progressus quoque ad ulteriora Placidus Abilam et Iuliadem et Bethesmon et omnes uicos loci ipsius usque ad Asphaltium lacum Romano imperio restituit. Scaphis quoque inposuit milites, a quibus uniuersi qui in lacum memoratum confugerant extinguerentur.   

<hegesippus_pseudo. excid. hiero. 4.16.1> Itaque et haec et omnia usque ad Macheruntem recepta. Vespasianus tamen tempus proelii opperiebatur, quo metropolim totius Iudaeae exercitu Romano adoreretur. Inter quae occupato rebus sibi creditis motus noui ex Gallicanis partibus insinuantur, quod a Nerone potentes quidam Romanae militiae uiri desciuissent. Quo conperto cupiens intestina bella ac summae rei totiusque Romani imperii periculum confecto in Oriente bellorum tumultu leuare, ut rerum secundarum nuntiis motus omnes Italiae uel conprimeret uel praeueniret, ubi primum saeua hiemis temperata ueris principio, cum maiore parte exercitus de Caesarea iter mouit. Excepit eum Antipatris nomine ciuitas appellata. Inde procedens exurebat uicos, necabat eos quos reppererat alienos ac maxime Idumaeis uicina quaecumque offenderat depopulabatur, quod inquietum genus hominum bellis potius quam otio uel quieti amicum foret. Duos quoque Idumaeae uicos Legarim et Caphartorem eorumque incolas conprehendens maxima strage labefactauit. Siquidem supra X milia uirorum peremta, mille captiuos abduxit, reliquum uulgus expulit, ut ibi constitueret manum suorum, quia montana locorum regionis eius latrociniis infestabantur. Ipse cum exercitu Amathun repetit, quae de aquis calidis uocabulum sumsit, quod aquarum uapor Syriae sermone Amathus appellari fertur. Thermae igitur Graece dicitur eo quod calidum fontem habeat intra muros. Deinde per Samariam iuxta Neapolin contendit Hiericho, ubi occurrit ei Traianus multam manum agens ex his qui ultra Iordanen siti Pereae regionis populi in dicionem Romanam uicti reuerterant. 

<hegesippus_pseudo. excid. hiero. 4.16.2> Nuntio itaque aduenientis Romani exercitus plerique ex urbe Hiericho, quod eam intutam uiderent, in montana Hierosolymitanae regionis sese contulerant. Residentium turba omnis consumitur. Neque enim difficile fuit urbem properato capi, quae nec naturali fulta esset munimine et a suis esset dilabentibus deserta ac destituta. Vrbs condita in campo, cui supereminet mons diffusior et nudus gignentium. Namque secundum septentrionalem plagam usque ad Scythopolis urbis terram extenditur, ex parte meridiana usque ad regionem Sodomitanam et Asphaltios fines diffusus habetur. Aegrum autem et ieiunum solum et ideo desertum ab incolis, quod sine ullo usu esset cultoribus naturali sterilitate. Aduersus huic mons supra Iordanen, cuius exordium a Iuliade et plaga septentrionali adsurgit. Ipse autem praetendit in meridianum usque ad Sobaros Arabiae, Petrae conterminos, ubi etiam mons est usu ueterum Ferreus nuncupatus. Inter hos duos montes campus iacet, quem propter magnitudinem, quod in multa spatia porrigatur, ueteri usu incolae Magnum appellauere. Cuius longitudo CCXXX stadiorum, latitudo CXX, exordium a uico Genuabari, finis usque ad Asphaltium lacum. Iordanes eum medium campum intersecat, non solum inoffensa sed etiam adiuncta gratia uiridantibus ripis fluminis alluuione et succedentibus Asphaltio et Tiberiade unius fontis et utroque diuersae qualitatis lacu. Namque alterius aquae sapor salsus et sterilis usus, Tiberiadis autem dulcis atque genitalis. Sane in diebus aestatis inmodicus per spatia campi exaestuat uapor, unde et coalescente uitio nimiae siccitatis atque humi arido corruptior aer miserandas incolis conficit aegritudines. Arida sunt enim omnia praeter oram fluminis. Denique in remotioribus aegrescit et fructus arborum, siquidem et copia uberior et fructus palmarum opimior est, qui supra ripas Iordanis fluminis gignitur, alius longe exilior.   

<hegesippus_pseudo. excid. hiero. 4.17.1> Est etiam iuxta Hiericho urbem fons abundans atque idem uberior ad potum, pinguior ad inrigandum, quem Iesus Naue natione Hebraeus manu ualidus primum genti eripuit Chananaeorum. Is in principio corruptior habitus, sterilis ad generandum, potantibus usui parum salubris. Vnde rogatus ab incolis Heliseus propheta idemque Heliae discipulus et tanto successor nequaquam indignus magistro, ut hospitalitatis suae mercedem relinqueret quos uisitauerat locis et corruptelam aquarum leuaret, remedium dedit, sicut Regnorum uetus scriptura edocet, praecipiens uas fictile cum sale deferri sibi. Quod accipiens deiecit in fontem sales et dixit: sanaui aquas istas et non erit in his moriens neque sterilis ab eis. Et sanatae sunt aquae secundum uerbum inquit Helisei prophetae. Ex illo itaque benedicti salis infusione temperatae aquae reserataque ora fontis, sanctificati aquarum meatus, ut dulciores potus uenarum scaturrigo effunderet et omnis illa dulcesceret aquarum amaritudo, uberiores fructus terra daret, generandae quoque sobolis opima successio largam posteritatis copiam subministraret nec deficeret genitalis aqua cui diuina gratia pro iustorum fidelibus studiis tanti prophetae benedictionibus adspirauisset. Conuertit itaque naturam aquarum ad preces prophetae caelestis oraculi resultatio continuoque sterilitatem depulit, fecunditatem infudit. Coepere illic crebrescere generationes hominum, fructus terrarum, sucusque ante ieiunus et amarus internecare solitus sata tristitiaque bibentium ora torquere, fertilitatem solo, potantibus suauitatem infundere, ut si ibi breuiter culta contingat, plus prosit quam ubi diutius inrigauerit. Est enim noua gratia, ut profectus redundantior sit, ubi usus minor, et ubi amplius quisquam usus fuerit, ibi minor fructus sit, eoque plus ceteris fontibus rigat, quia uel exiguum eius abundat ad ubertatem. Denique campus eum circumiacet LXX stadiorum in longitudinem XX in latitudinem patens. In eo mirabilem hortorum gratiam cernas, uaria palmarum genera tantamque dactylorum dulcedinem, ut mella defluere spectes haut ceteris inferiora. Sunt etiam illic praestantissimi apium fetus, nec mirum ubi tam diuersis inhalantes floribus paradisi suaues fundunt odores. Illic opobalsamum gignitur, quod ideo cum adiectione significamus, quia agricolae cortice tenus uirgulas incidunt eas, in quibus balsama generantur, ut per illas cauernas paulatim distillans umor se colligat. Cauerna autem Graeco sermone ὀπή dicitur. Illic cyprum, illic mirobalanum nasci ferunt et alia istiusmodi, quae in aliis locis hautquaquam reperiuntur. Aqua ut cetera fontium. Illic tamen praestantius aestate frigida, hieme tepens; aer mollior ut summa hieme lineis incolae utantur exuuiis indumentorum.   

<hegesippus_pseudo. excid. hiero. 4.18.1> Nunc Asphaltii lacus qualitatem spectemus. Melius est enim in locorum ueterum descriptionibus uel ceterorum elementorum miraculo quam Iudaeorum seditionibus stilum occupare, siquidem ista flagitio mentem exasperant, illa demulcent animum dum recensentur et ad ueteris historiae reuocant cognitionem. Nobis autem, quibus incultius ingenium est, cordi est patrum ex Aegypto egredientium usque in terram resurrectionis repetere uestigia, ut si cui forte nostra in manus ueniant, non nostra legat sed patrum relegat. Dulcius est enim inter maiorum uersari habitacula et ueterum dicta factaque recensere memoria atque eorum inhaerere gratiae. Sed iam siue naturam siue qualitatem aquarum exprimamus, ne noster quoque in eo lacu excutiatur stilus, ex quo omnia, quaecumque mergenda putaueris uiuentia, tamen resilire opinio est et quamuis uehementer inlisa statim excuti. Aqua ipsa amara et sterilis, nihil recipiens generum uiuentium, denique neque pisces neque adsuetas aquis et laetas mergendi usu patitur aues. Lucernam accensam ferunt supernatare, sine ulla conuersione extincto demergi lumine, et quauis demersum arte quod uiuat difficile haerere in profundo. Denique Vespasianum ferunt praecepisse nandi ignaros reuinctis manibus in profundum deici eosque omnes ilico supernatasse quasi spiritu quodam uenti leuatos et ad superiora ui magna repulsos resilisse. Multa fabulosa de hoc lacu plerique aestimauerunt, quae nobis inexpertis ueritatem rei promere nequaquam consilium fuit. Mutari etiam ter in die colorem aquae et ad radios solis uarie refulgere non placuit pro uero locare, cum sit ipsius aqua lacus obscurior ceteris aquis et quasi adustae praeferens similitudinem. Certe si ad radium solis et ipsa resplendeat, nihil nouum et quasi pro miraculo promendum, cum hoc commune sit aquis omnibus. Vagari super aquas bituminis glebas certum est atro liquore, quas scaphis adpropinquantes colligunt quibus id muneris est. Haerere sibi fertur bitumen, ut ferro hautquaquam uel alia praeacuta metalli specie recidatur. Sanguini sane cedit mulierum, quo menstrua soluentes leuari feruntur. Cuius adtactu uel urina, ut alligant quibus experiendi usus fuit, interrumpi proditur. Vtilis autem ad conpagem nauium fertur et corporibus hominum salubris admixta medicamentis. Longitudo lacus eius usque ad Zoaros Arabiae dirigitur stadiis DLXXX, latitudo in stadiis CL usque ad uicina Sodomorum, qui quondam uberrimam regionem inhabitabant abundantem fructibus, distinctam quoque urbibus splendidissimis. Nunc autem ea locorum deserta atque exusta incendio sunt. Nam cum omnia illis deus suo contulisset munere, arua frugum feracia et uineis ceterisque fructuosis arboribus rus consitum, ingrati nec prae oculis habentes potentiam dei summi quasi non omnia cerneret, omnia spectaret flagitia, nihilque esset quod illum latere aut praeterire posset, ita intemperantiae suae probris miscere uniuersa ac polluere coepere, quibus diuinam traxere offensam. Et pro scelerum pretio de caelo descendit ignis qui regionem illam exureret. V itaque urbes incensae, quarum umbra quaedam et species in fauillis uidetur. Arsere terrae, ardent aquae, in quibus caelestis ignis reliquiae recognoscuntur atque adhuc manent [species] illic ad speciem poma uiridantia, formatus uuarum racemus ut edendi generent spectantibus cupiditatem. Si carpas, fatiscunt ac resoluuntur in cinerem fumumque excitant quasi adhuc ardeant. Haec propter impiorum supplicia de Sodomitano territorio conperta silentio obducere non oportuit. His enim decursis remunerationem piis fore dubitari non potest.   

<hegesippus_pseudo. excid. hiero. 4.19.1> Vespasianus itaque proxima quaeque Hierosolymitanae urbis castella uel urbium munimenta distributo exercitus Romani uel sociorum subsidio replebat, ut aduersa sibi omnia cognoscerent, quae ante conspiratura secum ad bellum contra Romanos gerendum arbitrabantur. Nihilominus etiam Lucio Annio Gerasam destinato insidiis urbem cepit. M etiam iuuenes interfecit, quibus praeuentis exemta est fuga. Captiui abducti plurimi atque uniuersorum patrimonia a militibus inuasa praecepto ducis, possessiones quae repertae fuerant exurebantur, rapinae exercebantur licentia. Vastabant omnia montana atque campestria, quibus Hierosolymitana ciuitas circumfusa bello undique ardebat. Nec feriati erant Hierosolymitani a suorum sensu periculorum, quibus omnes interclusi erant exitus ne quis fuga periculo eximeretur. Intus malum intestinum, foris clausa omnia, neque manendi uoluntas neque fugiendi erat copia. Et si qui a Romanis ueniam transfugio sperauerat a suis egredi prohibebatur.   

<hegesippus_pseudo. excid. hiero. 4.20.1> Regressus erat Vespasianus in urbem Caesaream, ut inde collectis omnibus uiribus adoreretur Hierosolymitanae urbis obsidionem. Nuntiusque aduenit caesum Neronem tertio decimo exacto imperii sui anno, cum iam de anno sequenti octauum diem degeret, dignus ea poena, qui non solum fidem sacrilegio, pietatem parricidio, pudicitiam incesto uiolauerat, sed ipsam quoque potestatem Romani imperii, cuius uel officia uel negotia inprobissimis libertorum commiserat. Cum enim ipse nulli fidem seruaret, omnes suspectos habebat et ideo nequissimis se Nymfidio et Gemellino praecipue credendum putauit, quos uilis condicio obnoxios fecerat. Sed et ipsi exemplum crudelitatis eius aliquando perhorruere, et quia carissimos sibi quosque interemerat, cauendum in se rati, praeuenire uoluerunt quod metuebant. Itaque facta cum ceteris conspiratione parricidam deserunt. Cui enim parsurus aestimabatur qui matri non pepercisset? Desertus igitur ab omnibus suis fugit ex urbe cum IIII libertis suis. Et cum se urgueri imminentibus coniuratis atque agmine aduerso uideret, in suburbanum rus clanculo concessit discissus et dilaceratus sentibus, dum formidat a quoquam uideri ne proderetur. Deinde cum se circumsaeptum intellegeret, ne graues poenae exigerentur, manganum quoddam sibi de ligno parauit et manibus conposuit suis quo se necaret. Et ad libertos conuersus, ‘Qualis’ inquit ‘artifex moritur.’ Ita acerbissimus parricida dignum meritis suis uitae exitum tulit, ut qui matrem ac suos occiderat nec sibi parceret, uere bonus necis suae artifex, qui commentus est ut sic periret, ne uel mors sua scelere uacaret.   

<hegesippus_pseudo. excid. hiero. 4.21.1> Fama itaque interfecti Neronis praeuenerat more ingenii humani, cui satis est, ubi cupita acceperit, cetera non requirere, sed statim dissupare atque inexpletum in uulgus mittere quod delectauerit. Nec multo post tamen Galbam Romano imperio praeesse innotuit. Vnde sententiam noui principis de bello Iudaeorum scitari Vespasiano consilium fuit misitque Titum filium et regem Agrippam. Titus de Achaia reuertit, conperto quod etiam Galba septimo mense ac die adsumtae potestatis exutus insignibus poenas luisset in medio sinu urbis id est Romano foro et Otho potiretur rebus secundis ac successu imperiali. Agrippa Romam contendit, ut apud nouum principem locaret gratiam. Tito pluris uisa est paternae pietatis reuerentia quam principalis potestatis, quod inconsulto patre si pertenderet, ne ipsi quidem principi placiturum putaret. Certe exitus docuit oportune eum redisse ad patrem rebus nouis et incertum quo uergerent. Denique etiam Vespasianus anxius de totius imperii Romani ac patriae statu bellum suspendit atque impetum tenuit suum, posthabitis quae in Iudaea gerebantur prae totius summae cura et pia erga patriam sollicitudine.   

<hegesippus_pseudo. excid. hiero. 4.22.1> Sed Iudaea non feriabatur, quae grauius bellum inter suos quam aduersum externos gerebat. Nam cum Iohannis factio esset intolerabilis, insurrexit praeterea Simon inferior quidem morum inprobitate, sed forma corporis magis fretus ad omne audendum nefas et latrociniis adsuefactus ad usum et temtamentum flagitiorum. Ciuis erat Gerasenus, robustus iuuenta, quem princeps sacerdotum Ananus perculerat propter nequitiae commenta pulsumque eo quo inhabitabat loco in alias regiones concedere coegit. At ille cui nullus inter quietos et modestos locus, contulit sese ad consortia latronum. Ipsis quoque in principio suspectus, ne eos factione circumueniret, facile postea morum se infudit societate. Populabatur cum his ea quae essent finitima munitionibus, quod illi ulteriora petere non praesumebant, sed quasi in foueis latitantes insidiabantur praetermeantibus sine ullo excursu quasi domestico latrocinio contenti. Id Simon animi inmodicus tolerare diu nequiuit breuique sibi multorum quaesiuit manum pollicens seruis libertatem, liberis praemia, perditis remunerationem. 

<hegesippus_pseudo. excid. hiero. 4.22.2> Confluentibus plurimis ad depraedandi licentiam, expugnare munitiones, occupare urbium populos ausus, terribilis omnibus erat. Receptaculum sibi in uico, cui nomen Aiacis, muros parauit. 

<hegesippus_pseudo. excid. hiero. 4.22.3> Iamque XX milibus armatorum stipatus incedebat, cum subito metuentes Hierosolymitani cotidianos eius processus et aduersum se futuros rati, si diutius adoleuissent, succidendos putarunt repentinoque excursu armati Simonem adoriuntur. Nec ille incautus atque inparatus insidiis patuit sed excepit aduenientes et plerosque fudit, alios coegit in urbem sese recipere bello fugatos.   

<hegesippus_pseudo. excid. hiero. 4.23.1> Idumaeis quoque congressus aequalis recessit et quasi uictus quia non uicerat angebatur. Rursus cum congrediendum foret, commodius arbitratus dolo experiri repperit spontaneum fraudis ministrum. Namque ubi intellectum est quid iste affectaret, Iacobus unus ex principibus Idumaeorum, uafer et callidus ad huiusmodi negotia, uenit ad Simonem clanculo et optulit patriae suae proditionem, ut fidem daret quod uniuersos Idumaeos circumueniret, postulataque mercede futurae societatis, quod potissimus apud eum et fidissimus foret, pollicetur uniuersorum proditionem. Conuiuio foederata gratia promissisque ingentibus Simonis firmata inter utrumque est pactio. Vbi ad suos reuertit Iacobus, iactare primo paucioribus coepit exploratum processisse uires aduersariorum, uidisse ualidam manum, expertos belli uiros, multitudinem maximam et bello insuperabilem. Inserere paulatim sermonem istiusmodi principibus, postremo infundere per uniuersos, ipsum Simonem admodum strenuum, qui regio more exercitum instituisset, ordines seruaret, numeros distributos haberet, ductores idoneos praefecisset. Consulere sibi Idumaeos oportere ut talem uirum amicum potius quam hostem experirentur. Certe si in congressu superiorem uiderent, cederent sine periculo, cauerent proelium. Vbi plurimorum inclinata in sententiam suam studia cognouit, edocto Simone ut in aciem prodiret, securus futurae dispersionis Idumaeorum, ille non distulit, hic uelut antesignarius cum suis et quasi ad proeliandum promtior, ubi ferentariis temtatum proelium, priusquam in manus ueniretur, conuerso equo fugae se dedit. Idem sui fecere. Ita conuertit dispersitque acies uniuersas et uictoriam Simoni sine certamine belli tradidit. 

<hegesippus_pseudo. excid. hiero. 4.23.2> Ille potitus tantae gentis triumpho, insolentior in ceteros factus, Chebron uetustam urbem, celebrem populis, opum diuitem ante expectatum cepit multamque in ea praedam repperit, diripuit fructus uberrimos. Fertur enim antiquissima non solum Palestinae urbium ciuitas, sed etiam omnium quae sunt in Aegypto a uetustis conditae, ut etiam Memphin, quae antiquissima haletur, posteriorem plerique existiment. Fuere etiam qui habitasse in ea patrem Abraham dixerint, posteaquam de Mesopotamia profectus Aegyptum petit, filiosque eius illic sepulchrum habere pulcherrime exstructum marmore et opere elegantissimo, septimo a ciuitate stadio. Terebinthus illic magna arbor a constitutione mundi fuisse adseueratur, nunc tamen utrum adhuc maneat incertum nobis est. Inde progrediens uastabat territoria, expugnabat urbes, congregabat populos. XL milibus armatorum stipatus exinanibat omnia quocumque uel quasi amicus et socius accesserat. Quis enim locus tantorum suppeteret alimentis? Solo peditum uestigio in modum pauimenti proterebantur uniuersa, in quibus tantos constituerat numeros proeliatorum. Nec solum quicumque erat fructus auferebatur, quasi quibusdam exesus locustis, sed etiam in posterum pauimentata humus fructus negabat. 

<hegesippus_pseudo. excid. hiero. 4.23.3> Terrebat Iohannem quod Simonis augebatur potentia, et totius factionis socii quatiebantur. Volebant perditum sed bello non audebant lacessere. Iterum insidias parant et obsidentes itinera uxorem eius cum omni comitatu muliebri et paucis uirorum prosecutoribus rapiunt. Iactabant se quasi omnem confecissent uictoriam ac, uelut ipsum Simonem captum tenerent, supplicaturum sibi arbitrabantur. At ille durus, immitis, qui nullius affectu conueniretur, nihil carum aut sanctum haberet, inflammatur quasi accepta iniuria potius quam erepta gratia multoque saeuior grauibus excruciabat tormentis quos repperisset. Plerisque incidebat manus quos ad hostem truncato corpore dimittebat, ut eius adnuntiarent crudelitatem, insinuarent minari quod muros subuerteret, urbem excideret, nisi sibi ocius uxor propria restitueretur, similiter manus et uiscera truncaturum omnibus, qui intra urbem degerent, nisi mature consuluissent. Ita perterrefacti uxorem eius ad eum dirigunt, quo mitigatus furor eius aliquantam requiescendi clausis copiam dedit, ut non urgueret obsidionem.   

<hegesippus_pseudo. excid. hiero. 4.24.1> Nec solum Galba interfectus sed etiam Othon extinctus, Vitelli ducibus congredientibus, quem Gallicanus exercitus creauerat imperatorem. Et primo quidem certamine superior Othon uisus est. Repetito post diem proelio cum conperisset Othon Valenti et Caecinae Vitelli comitibus uictoriam cessisse, plurimos quoque suorum interfectos, Brixiae positus uoluntaria nece eripuit se ludibrio, duobus diebus et tribus tantum mensibus rerum potitus. Victor itaque Vitellius cum eo, qui utrimque superfuerat, exercitu Romam contendit.   

<hegesippus_pseudo. excid. hiero. 4.25.1> Vespasianus tunc temporis profectus est ex urbe Caesarea. Vastabat Iudaeam, montana omnia finitima et munitiones debellabat. Interficiebat resistentes, precantibus inpertiebat ueniam salutis, fugabat aduersarios, constituebat suos. Cerealis quoque dux Romani exercitus cum equitatu percurrebat omnia, extinguebat alios, alios subiciebat, captiuorumque cogebat agmina. Omnia circa Hierosolyma exurebantur, ne ullum Iudaeis esset perfugium. Sic interclusi ante obsidionem uniuersi Iudaeis exitus. 

<hegesippus_pseudo. excid. hiero. 4.25.2> At illi non solum non consulebant sibi, sed etiam domestico inter se decernebant certamine, Iohannes interior tyrannus, Simon extramuranus hostis, qui recepta uxore paulisper excurrens, Idumaeam depopulatus ualidior redit et Hierosolymitanae muros urbis armis circumsonabat. Iohannes intus positus suos ad bellum uitiis exercebat data criminum auctoritate. Feruebant studia rapinarum, probrum cupiditates, luxuriae effusiones, unguentorum odores. Calamistris crispabant capillos, stibio oculos depingebant, muliebrem amictum induebantur. Nec solum ornatus feminarum sed etiam mollitia muliebris affectabatur et inlicitarum libidinum passiones. Viri muliebria exercere, effeminare uocem et fluxu corporis sexum dissoluere, pascere comam, uultum dealbare, pumicare genas, uellicare barbulam et in hac dissolutione saeuitiam crudelitatis exercere intolerabilem. Denique fracto gressu incedebant et subito momentanei bellatores, reconditos sub conchiliatis clamidibus gladios occulentes, cum repente nudassent, quemcumque reppererant diloricabant. Qui Simonem euaserat a Iohanne interficiebatur, si se intra urbem recepisset, qui Iohannem fugerat captus a Simone ante muros immolabatur. 

<hegesippus_pseudo. excid. hiero. 4.25.3> Erat dissensio grauis. Idumaei quaerebant tyrannidem Iohannis extinguere, inuidebant eius potentiae et oderant crudelitatem. Congrediuntur aduersum satellites tyrannidis, auertunt eos, insectantur usque ad aulam regiam, quam condiderat genere proxima regis Adiabeni, inruunt expulsis propugnatoribus templumque occupant, diripientes spolia tyrannidis, quoniam illic Iohannes opum suarum condiderat receptaculum. Grauis incesserat metus, ne per noctem Idumaei de templo urbem introgressi ferro plebem interimerent, incendio urbem delerent. Quo metu territi, de consilii sententia, dum unum tyrannum ferre non queunt, alterum introduxere. Et Iohannes fraude inrepserat in tyrannidem: hic rogatus, quasi remedium salutis daret, dominatum inuexit ciuibus urbi tyrannum. Missus est Matthias princeps sacerdotum ut eius ingressum obsecraret. At ille superbe satis dominari adnuit et quasi grauaretur concessit ambitus, ut se in urbem cum omni sua uirtute infunderet. Aperuere portas manibus suis ut perniciosiorem inducerent, dum interiorem execrarentur. Itaque Simon ex sententia ingressus aeque se hostem exhibebat uniuersis, ut et illos qui uocauerant et illos, aduersum quos eius auxilium postulatum fuerat, communi in omnes odio persequeretur: urguebatur Iohannes fraudibus suis, fluctuabat ciuitas. Certamen erat inter Iohannem et Simonem quis amplius suis noceret.   

<hegesippus_pseudo. excid. hiero. 4.26.1> Conualuit rumor ciuilium bellorum in exercitu Romano: de Galbae et Othonis nece manifestatum et imperio Vitelli, qui nequior superioribus quasi faex resedisset. Conferre secum ueteris militiae uiri coepere et indigne ferre tantum usurpare praetorianas Romae legiones, ut cum iam bellorum desueuissent experiri pericula, nomina ignorarent gentium quae bellum mouerent, ipsae tamen statuerent bellis imperatorem et in sua manu rerum Romanarum legendum arbitrum constituerent. Deinde huiusmodi exemplo in Gallia positos milites adspirauisse ut Vitellio imperium darent inconsulto senatu et populo Romano. Se interea quasi mercennarios haberi, qui aliena arbitria sequerentur, primos ad periculum, ad honorem ultimos, tanto tempore bellum gerere triumphis cotidie crescentibus et ab inferioribus dominos accipere, ne eos quidem utiles sed uel ignauissimos quosque uel uentri deditos et turpitudini. Pergendum obuiam et remouendam iniuriam. Esse sibi uirum strenuum Vespasianum, quem legi decuerit ab omnibus imperatorem, aeui maturum ad consulendum, ualidiorem iunioribus ad proeliandum. Properandum maturius, ne prius ab aliis eligeretur et his, cum quibus in militia consenuerit triumphando, esset despectui. Quando oportunius tempus, quo digna merces laboribus eius rependeretur? Vitellianam uoraginem priuatorum dedecus, non dicam imperatorum. Non diutius hoc toleraturum senatum, non populum Romanum, ut opprobrium uinolentorum diutius in culmine maneat imperii, cui res Romana ad sumtum non suppetat. Quis enim ferat tyrannum regnare, cum habeat in exercitu dignum Romani imperii gubernatorem? Quae uero gentes luxui se subiciant et uitiis dedant, cum belli incentiuum sit ignauia imperatoris et contra firmitudo pacis in hoste uirtus sobrietas in reipublicae moderatore? Quis non suspiciat in Vespasiano adhuc priuato regni decus et Romani imperii auctoritatem, cui tot militares numeri praesto sunt et omnis Romani exercitus ualidior manus? Quid exspectamus, ut nostris fultus uirtutibus aliis debeat quod imperator est et nos aliis cedamus quod in iure nostrae potestatis est? Certe, si honorare nolumus, non derogemus, nec faciamus hanc iniuriam, ut nostro iudicio repudietur quasi indignus imperio, quo dignus habetur Vitellius. Postremo cum in Italia sint frater eius et filius Domitianus, uerendum profecto est, ne qui suis ornamento esse iam dudum debuit sit periculo, aut si illi ut arbitramur tyrannum urguere coeperint, huic fraudi sit quod frater et filius rebellauerint, et incipiamus reum spectare, quem uidere nolumus imperatorem. 

<hegesippus_pseudo. excid. hiero. 4.26.2> His secum milites uociferantes adoriuntur Vespasianum, rogant Romani imperii suscipiat gubernaculum. Ille uero abnuere ac se indignum dicere, iam constitutum imperatorem, refugiendum ciuile bellum. Illi instare promtius, ille resistere perseuerantius. Postremo reluctantem armati circumsistunt gladiis mortem minantes, qui aduerterent sibi crimen manere et graue periculum, si refugisset. Ita cessit potius imprimentibus quam recepit uoluntarius, quod ambire alii solent. Vrguebant milites, suadebant duces, curam prius quam honorem induit. 

<hegesippus_pseudo. excid. hiero. 4.26.3> Festinauit in Aegyptum, sciebat enim maximas uires illic esse Romanae reipublicae. Vnde alimonia ministraretur, subsidium sibi quaerendum, si uinceret, aut refragium Vitellio, si trahendum diutius bellum putaret. Esse etiam duos illic ordines militarium uirorum, quos sibi adiungere properauit, ut urbs maxima et plurimis naturae munimentis circumdata in suo potius iure quam in alieno maneret, ad utrumque belli euentum satis utilis. Ideoque de locorum situ ac potissimum de ipsa urbe metropolitana uel paucis dicendum rati.   

<hegesippus_pseudo. excid. hiero. 4.27.1> Vrbem Alexandream condidit Alexander, cui ob uirtutem inditum magni ducis cognomentum. Ea inter Aegyptum et mare quasi claustrum interiacet, ciuitas inportuosa, ut fere pleraque Aegypti, et ab externo difficilis accessu, cum sit in remotioribus Asiae partibus iacens. In hesperam ipsa Aegyptus aridis Libiae conterminat, meridiana autem eius superioraque disterminant ab Aethiopibus Soenen et innauigabiles Nili fluminis cataractas, ab oriente refunditur Mare Rubrum Copto tenus, qui locus extremis ultimus terris peruium ad Indos aperit iter nauigaturis. Saepta igitur ex una parte feruentibus incendiis solis, Indico inde atque hinc Aegyptio mari, uno tantum muro septentrionali innititur terrae qui ducit in Syriam. Cetera interclusa undique et naturae subsidio uallata. Diuiduum tamen septentrionalis plagae eidem munimentum et gemino quodam limine patens, quo uel peregrinae ad eam per mare Aegyptium deuehuntur copiae uel liberior ad terras usus diffunditur. Terra iacet in infinitum modum. Nam inter Soenen et Pelusium longitudo immensa stadiorum duum milium, si fides adsertis adest, et a Plinthine usque ad Pelusium stadiorum item trium milium sexcentorum. Inadsueta imbribus regio nec tamen pluuiarum indiga, cui Nili inrigua spontaneos imbres ministrant. Vtrumque ei Nilus est, caeli ubertas terrae fecunditas. Arua temperat, solum opimat, nautis et agricolis iuxta usui. Hi nauigant, illi serunt, isti circumuehuntur sua rura nauigiis, illi excolunt: sine aratro serentes, uiantes sine carpento. Distinctam cernas fluentis et quasi quibusdam excelsam moenibus nauigiorum. Totis domicilia terris uagantur, quae Nilo circumfluunt. Est enim nauigabilis usque ad urbem ut appellant Elephantorum. Vlterius nauem procedere cataractae quas diximus non sinunt, non defectu gurgitis sed totius fluminis praecipitio et quadam aquarum ruina. Portus urbis, ut plerique maritimorum locorum aditus, difficilis accessu et longe ceteris difficilior, quasi ad formam corporis humani, in capite ipso et statione capacior, in faucibus angustior, qua meatum maris ac nauium suscipit, quibus quaedam spirandi subsidia portui subministrantur. Vbi quis angustias atque ora portus euaserit, tamquam reliqua corporis forma, ita diffusio maris longe lateque extenditur. In dextera portus insula est breuis, in ea turris maxima, quam Pharum in commune Graeci ac Latini ex ipsius rei usu appellauerunt, eo quod longe uideatur a nauigantibus ut, priusquam in portum adpropinquent, nocturno maxime tempore terram finitimam sibi esse flammarum indicio cognoscant, ne decepti tenebris in scopulos incidant aut uestibuli limitem non queant comprehendere. Sunt itaque illic ministri, per quos subiectis facibus ceterisque lignorum struibus adoletur ignis quasi terrae praenuntius et index faucium portuensium, demonstrans ingrediendi angustias, undarum sinus, uestibuli anfractus, ne praestringat tenuis carina cautes et in ipso ingressu offendat interopertos fluctibus scopulos. Itaque directum cursum paulisper inflecti oportet, ne caecis inlisa saxis ibi incurrat nauis periculum, ubi speratur effugium periculorum. Angustior enim aditus in portum, quia a dextra parte latere artatur, a laeua rupibus, quibus obstructum est sinistrum latus portus. Circa insulam quoque structae ingentis magnitudinis moles deiciuntur, ne assiduo adsurgentis inpetu maris cedant fundamenta insulae atque iniuria uetere soluantur. Vnde fit ut illidentibus se in partem insulae fluctibus et recurrentibus in aduersum inter scrupeas rupes molesque constructas canalis ille medius semper sit inquietus atque exasperato transitu periculosus fiat nauigiis ingressus. Amplitudo portus stadiorum XXX, statio tuta, placiditas maxima quauis tempestate, quia memorati oris angustiis atque obiectu insulae repellit a se undas maris et fit intus tutissimus portus compensatione quadam ingressus periculosi, quia per easdem portuensis oris angustias totius portus defenditur sinus et summouetur a tempestatibus, placidatur a fragoribus, per quos ingressus exasperatur. Nec inmerito uel tutamen uel magnitudo portus huiusmodi est, cum in eum quae ad usum totius orbis proficiant conuectari necessarium sit. Nam et populi innumerabiles eorundem locorum ad usum sui expetunt totius orbis commercia, et frugum regio ferax ceterorumque terrae munerum uel negotiorum abundans totum frumento alit atque instruit necessariis mercibus orbem terrarum.   

<hegesippus_pseudo. excid. hiero. 4.28.1> Conpositis itaque erga se rebus in Alexandrea et studiis omnium qui rem militarem gerebant circa suum imperium conspirantibus securus absentiae reditum in Syriam maturat, conuento mandatis tamen Tiberio Alexandro, qui tunc Aegypto praesidebat, ut eius exercitus qui in superioribus partibus erat gratiam sibi consociaret, ipse quoque necessitatem imperii Romani quibus posset adiuuaret uiribus quae sibi inposita foret. Tiberius epistulam prouincialibus et militibus insinuauit, idque ab omnibus cum laetitia susceptum, fides promissa, effusus fauor. Vespasianum Caesarea suscepit, inde Beritos legationibus urbium cum summo gaudio confluentibus. 

<hegesippus_pseudo. excid. hiero. 4.28.2> Illic etiam Iosephus solui praeceptus uinculis [iussu]. Imperatorem adiuit Titus ut frangerentur potius quam soluerentur catenae, quod si frangerentur ita esset quasi non fuisset ligatus. Placuit patri. Securim deferri iussit, frangi catenas, ut aduerterent Iudaei sibi quoque ueniam non negandam, si conuerterentur et pacem rogarent; simul quia non alieno eum arbitrio iam reseruabat, cum ad se rerum omnium delata arbitria forent.   

<hegesippus_pseudo. excid. hiero. 4.29.1> Ventum Antiochiam. Ibi tractatu habito, unde oporteret ad Italiam transmittere, quia tuta in Aegypto uel Alexandreae omnia considerauerat, consultum celeritati. Dimittit itaque Mucianum cum parte multa equitum et exercitus pedestris, ut praeueniret in Italia aduentum imperatoris. Ille prolixae nauigationis reuocatus formidine per Cappadociam et Phrygiam iter direxit. 

<hegesippus_pseudo. excid. hiero. 4.29.2> Antonium quoque praecepit praefectum tertio ordini militari qui erat in Moesia in inparatam se Italiam effundere, priusquam Vitelliani sese mouerent. Nam Vitellius quasi crapulatus et somno demersus, conuiuii rem geri aestimans, non imperii, in tantis positus negotiis indormiebat. Denique uix tandem excitatus nuntio aduenientis Antoni dirigit Caecinam cum exercitus parte et periculi sui summam alieno arbitrio committit fretus Caecinae uiribus, quod Othonis manum fuderat. Ille circa urbem Cremonensium Antonio occurrit aduenienti, explorat omnia, cognoscit praeualidam manum e diuerso adfore, strenuam bellis, exercitam triumphis, se contra nec uiribus aequis nec numero pares posse decernere aduersum ualidiores. Conuocatis centurionibus suadet bello desistere, quod essent numero inferiores et gloria imperatoris praeponderaret. Satis in bello ualere famam ducis rem summam gerentis. Vespasianum in Gallicanis partibus et Brittaniarum uictoriis emicuisse, Vespasianum orientalibus succinctum adoreis magno niti sui nominis praeiudicio. Vitellium nihil aliud nisi uino solutum et inter conuiuia pridianas semper eructuantem epulas nihil aliud exspectare nisi ut cum hostis aduenerit ebrius pereat sine sensu doloris. Ex illo augeri militum animos tanti gloria imperatoris, ex isto deici per opprobria eius et turpitudines. Consulendum ne prioris belli famam amitterent. Vicerint Othonem Vitellio parem, aduersus eum nunc esse negotium, qui totum orbem triumphis suis cinxerit. Praeueniendam gratia necessitatem ut ciuem potius Vespasianum eligant quam hostem experiantur. Miserum esse bello ciuili et uincere: quanto miserius uinci, ut uidearis hostis tuorum. Victori patria manet, uicto perit, aut, si manet, ad sceleris inuidiam manebit, ut uideamur ciuibus intulisse bellum pro tyranno. Qui enim uincitur non iam ciuis sed tyrannus est. Quid conserimus noxias manus? Semel satis sit sceleri uicisse, ut puderet cui uicerimus. Putauimus uel imperio sobrium fore uel rerum molibus expergefactum somno perpetuo renuntiare. Quid exspectamus diutius? Pericula nostra ingrata sunt omnibus commilitonibus, omnibus populis iudicia nostra reprehensa et condemnata propter electi flagitia. Qualis sit considerate, qui etiam uictor repudiatus est. Consultandum certe prius de belli euentu et sic proeliandum. Si pericula praeuenerint, frustra consules, ubi consilium placuerit, recte incipias. Quod solliciti ducis esset, explorata sibi omnia, patuisse Vespasiani exercitum esse ualidiorem. Fidem suam pro Vitellio iam dudum probatam. Quando praesumsit de belli euentu, uictoriam secutam, quando diffidit, in promtu esse quid sit futurum. Neque uero mortem suam sibi formidini esse sed exercitus Romani periculum et, quod plus dolet uiris, partae iam dispendium laudis, ut uideantur uicti qui solent uincere. Sibi certe cauendum ne iudicetur et illud non fortitudinis, sed euentus fuisse quod uicerit bello superiore, et istud ignauiae quod uictus postea sit.   

<hegesippus_pseudo. excid. hiero. 4.30.1> His atque huiusmodi sermonibus adduxit in sententiam suam milites, ut secum ad Antonium pergerent. Voluntarii atque ei se traderent. Sed ut se habet uulgi maxime militaris mobilitas, conpuncti sunt plerique per noctem in cubilibus suis deserti Vitelli paenitentia, ne si superior fieret, nullus sibi locus ueniae superesset, qui imperatorem proprium dereliquissent. Et surgentes primo cum obuiis quibusque, dein cum omnibus conferre coeperunt, quomodo erratum emendarent. Euaginatisque gladiis insiluerunt super Caecinam uolentes ultu ire iniuriam suae prolapsionis. Sed interuenientibus centurionibus et chiliarchis a nece quidem eius temperandum rati uinctum tamen Vitellio dirigere parabant. Quo cognito Antonius mouit eos, quos secum deduxerat, et armis super defectores inruit. At illi uiso agmine partis diuersae parauerunt se ad proelium, sed paulisper ausi resistere, ubi se conuertere ut Cremonam confugerent, cum equitibus Antonius occurrit atque omnes praeuenit aditus, ne confugientes reciperentur, clausosque ante urbem interfecit. 

<hegesippus_pseudo. excid. hiero. 4.30.2> Caesa illic multitudo maxima, reliquos in ipsam urbem persecutus peremit. Direpta omnia, plurimi negotiatores ex aliis locis aduenientes, plurimi incolae praedae causa necati dum sua uindicant. Extincta XXX milia et CC uiri, qui aderant de exercitu Vitelli. Primus quoque, id enim Antonio cognomentum erat, quattuor milia quingentos de Mesiacis militibus amisit, quoniam desperatione salutis ulcisci se uolentes Vitelliani ubi circumuentos uidere, haut incruentam et ipsi Antonianis uictoriam cessere. Solutus uinculis Caecina dirigitur ad Vespasianum ab Antonio ibique non solum salutis securitate, sed etiam praemiorum solutione consolatus est maculam proditionis.   

<hegesippus_pseudo. excid. hiero. 4.31.1> Cuius uictoriae nuntio elatus Sabinus, uolens et ipse commendationem sibi apud imperatorem parare, si praeueniret aduenientem Antonium, Vitelli uel exitio uel expulsione aut, si resisteret Vitellius, subueniret Antonius, qui iam iamque adfuturus audiebatur, congregat sibi milites, manum ex his ordinibus, qui Romae positi curabant munia uigiliarum. 

<hegesippus_pseudo. excid. hiero. 4.31.2> Occupat nocte et Capitolium. Plurimi ad eum nobilium per diem fluxere, inter quos etiam Domitianus, Vespasiani germano editus, qui metueret, ne in se quasi in Vespasiani nepotem Vitelliana ultio deriuaretur. Inter duos positus Vitellius propiorem adoritur, minus sollicitus de remotiore — plus enim propiora terrent pericula — indignatusque inmittit Germanos in Capitolium, qui praeferoces immanitate gentis, simul numero ualidiores circumuenerunt bellatricem Sabini cateruam. 

<hegesippus_pseudo. excid. hiero. 4.31.3> Interfecti prope omnes. Domitianus tamen cum plerisque nobilium, dum Germani ad superiora Capitolii nituntur et a Sabino eiusque sociis loci pelluntur suffragio, fugiendi locum repperit, aut forte quia et ipse malo publico reseruabatur tyrannus futurus. Sabinum Vitellius excruciatum necat, diripiuntur omnia munera oblata Capitolio templumque incenditur.   

<hegesippus_pseudo. excid. hiero. 4.32.1> Post diem Antonius adest, e diuerso occurrit. Trino circa urbis munia congressu habito fusi caesique omnes Vitelliani. Interea Vitellius epulabatur, ne amitteret moriturus prandium, et redundantioribus, ut in extremis solent, mensae sibi ultimae dapibus refarciebatur. Obruebat se uini poculis frequentioribus, ut sensum amitteret futuri uel opprobrii uel periculi. Rapitur e conuiuio, trahitur per multitudinem, insultatur morituro, inferuntur iniuriae quas ebrius non sentiebat. In media perimitur urbe uina simul et sanguinem fundens, eructuans crapulam. Qui si diutius uixisset, luxuriae sumtibus et pretio mensarum Romani imperii opes abligurrisset. Denique VIII mensibus et quinque diebus imperitauit et iam Roma edacitati eius defecerat. Numerata sunt alia caesorum supra L milia.   

<hegesippus_pseudo. excid. hiero. 4.33.1> Sequenti autem die Mucianus et Antonius cum exercitu pariter ingressi uix finem necandi furentibus militibus inposuere, eo quod praesumtores constituendi imperii Vitellianos persequebantur et explorabant privatorum domos tanta perciti indignatione, ut cum de populo aliquos metu latentes inuestigassent, prius quasi Vitellianos ferirent, quam cognitio ueritatem manifestaret, ut saepius uincentium furor interrogationem praeueniret. Et quia absens erat Vespasianus, quasi ad interregni uicem Domitianum publicis Mucianus praefecit negotiis, ne qui naeuus deesset rebus secundis. Nondum tamen Domitiano se penitus infuderat libido flagitiorum. Rudis erat adhuc uitiis et tiro criminibus ut potestatibus. 

<hegesippus_pseudo. excid. hiero. 4.33.2> Vespasianus hieme retentus atque intercluso uentis mari cum filio Alexandream redit. Illic uictoriae nuntio plebisque Romanae conperto in se fauore profectionem maturandam constituit, ne quid absente se nouaretur, nec tamen incuratum Iudaeae bellum reliquit, quod filio quasi consorti suorum operum ac successori committendum putauit, ut neque Romanis ipse deesset, nec Iudaeis Vespasianus, quem filius repraesentaret. 

<hegesippus_pseudo. excid. hiero. 4.33.3> Exsecutor igitur paterni electus triumphi cum electa manu dirigitur Titus. Pedes egreditur, Nicopolim petit. Abest ea ciuitas ab Alexandrea XXIIII stadiis. Inde militibus classi nauium maiorum inpositis Nilo decurrit usque ad urbem Thmui. Vnde progressus habitauit in ciuitate cui nomen Thanis. Secunda mansio uiantibus ciuitas Heraclea, tertia Pelusium. Duobus diebus statiuarum gratia Pelusi transactis per desertum agens iter peruenit usque ad Casi Iouis templum. Successit ei Ostracine mansio, aquae locorum indigens, tamen diligentia incolae sibi subsidium comparauerant, ut instituerent ductus aquarum. Exceperunt etiam Rinocori exercitum progredientem non sine grata refectione. Occurrit urbs Raphiul, quae ciuitas Syriae principium est ex Aegypto conmeantibus. Ventum est Gazan — ea quinta erat ciuitas aduenientibus — inde in Ascalona, deinde in Iamniam, ex qua transitum in Iopen, peruentum in Caesaream, ubi necesse erat paulisper morari, congregare quoque militum manum quae adhuc in hibernis agebat. Et iam hiemis asperitas deficiebat.   
