<Couplet et alii. Confucius. proem. decl. titulus> Operis origo et scopus nec-non Sinensium librorum, interpretum, sectarum, et philosophiae, quam naturalem vocant,
Proemialis declaratio

<Couplet et alii. Confucius. proem. decl. pars prima.0.1> Veniam nobis dabit Europaeus Lector, uti spero, si toto hoc opere, sed hic in primis dum totius operis quasi fundamenta iacimus, multa solicite persequamur, et quidem minutius fusiusque quam perspicacia multorum ingenia, et talia cum sint, brevitatis quoque studiosa fortasse desiderent, quamvis enim placere his lucubrationem nostram sane optemus, et vero speremus eruditae multorum curiositati non displicituram, praesertim cum de tanta tamque polita et ab oculis terrisque suis adeo remota antiquitate agatur. Quoniam tamen (ut hoc semel clareque profiteamur) propositum nobis est non tam servire oblectamento et curiositati eorum qui in Europa degunt, quam utilitati eorum qui ex Europa lucem Evangelicam ultimis hisce terris allaturi navigant, prolixitatem quampiam, quae alias vitio daretur, in hac Laconicae peregrinaeque gentis tanta caligine, non modo venia dignam, sed plane necessariam esse duximus, et minimarum quoque rerum habendam nobis esse rationem; eo etiam magis quod placuit non huic tantum explanationi, sed omnibus quas in hoc genere alii deinde suscipient, facem praeferre, et ea iacere fundamenta, quae substructionem istam, quantumvis aliorum deinde opera vel educatur alte, vel amplificetur, sustinere queant. Ad quae priusquam progrediamur, non iniucundum Lectori fuerit, occasionem suscipiendi operis causasque cognoscere.