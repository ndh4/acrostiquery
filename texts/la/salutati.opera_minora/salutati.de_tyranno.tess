<sal. tyr. 0.1>	Coluccius Pieri cancellarius florentinus salutem dicit magistro Antonio de Aquila studenti in artibus Patavi. Quoniam rem arduam et scitu dignam quaeris, non possum, vir (ut scripta tua testimonium afferunt) erudite, negare responsum. Par equidem semper mihi visum est diligentem diligere et rationabiliter interroganti debitae responsionis officium, si satisfacere valeas, non denegare. Humanae siquidem societatis vinculum exigit — cum homo propter hominem, quem vidit, immo protulit Deus non esse bonum quod solus ut creatus erat foret, propagatus sit — ut nedum petentibus morem geras, sed etiam cures non petentes in his, quae possis, ut doceas, praevenire. Nec solum hoc debemus in his, quae respiciunt finem ultimum vel quae in finem illum dirigunt, agere, quod fidei communione tenemur, sed etiam in his quae praestare soleant civem bonum vel, quod patet latius, bonum virum. Uniunt equidem mortale genus fides, civitas et natura, quorum primum respicit salutem ultimam, secundum politicam societatem, tertium vero communionem humanam et hominis perfectionem. Quo fit ut, cum id quod quaeris in haec singula per se vel per aciddens dirigatur, responsum nec possim nec debeam non praestare.

<sal. tyr. 0.2>	Prius tamen litterarum tuarum initium, quo nimis mihi tribuis, ventilabo. Nam si petenti responsio neganda non est, idem debemus respondendi materiam exhibenti. Multa de me (blande vel stulte dixerim nescio) praedicas; multa fame multaque relatoribus credens, quasi diligenter explorata, de me nimis affirmas. Nimis, immo plus quam nimis meis laudibus immoraris. Tu me cunctis in artibus homine libero dignis, velut in singulis, principem non valere solummodo, sed abundare confirmas. Tu me dicis unum, qui pro singulari ingenio, urbanitate et mansuetudine laudem ab omnibus adipiscar. Tu me, ut tuis utar verbis, praeter summam litterarum eruditionem, virum arbitratu omnium occupatum, parcere numquam laboribus dicis, neque — quod pro fundamento spei scriptionisque tuae sumis — etiam laborando quibus prodesse studeam considerare, quominus a me semper omnibus sarisfiat. Tu me laborare, quo cunctis prosim, affirmas, neque multum apud me referre, cum iuvare cupiam, cuius facultatis hominibus scribam. Tu meas epistolas quasdam ad scolasticos multos scriptas memoras, quibus a me, quae per se vel per alios scire non poterant, didicerunt. Haec pro maiori securitate prae te fers, ut audeas a me aliquid postulare. In quibus quidem ne cuncta prosequar, multa quidem alia dicis, compatior errori tuo, qui de me sentiam te deceptum, qui, quod gallicae levitatis esse did solet, audita pro compertis habes, et illa mihi laudi ducis quae, licet in me fuerint, mea non sunt.

<sal. tyr. 0.3>	Quid enim habeo quod non acceperim, quodque gratis datum non fuerit, non ex meritis, sed ex gratia largitoris? Illum laudari velim, qui dator est et artifex, non me cui detur, quique sim opificis instrumentum. Quicquid sum, sive dixeris accidens sive substantiam, eius est cuius opificium sumus, quod nostrum credere summa dementia nobisque ad laudem ascribere inexcusabilis superbia est. Quare facessas posthac ab istis, precor, nec aures meas decipi faciles hoc blandimento permulceas, ne forsitan obliviscar illa quae laudaveris eius esse qui dederit et non mea. Qui se quidem didicisse quicquam dixerit studio suo et industria vel meditatione sua, primam se causam esse dicit, quo quantae sit dementiae tu, qui studes in artibus, iudex esto. Tu me numquam in stultitiam hanc induces. Instrumentum enim sum artificis, non efficiens causa vel operis vel actionis; licet, si velimus id quod per nos agitur in quantum a voluntate nostra dependeat considerare, Deo veraciter cooperemur, ex quo nascitur operis meritum, quod retributionis non est causa sed mensura. Nam in eo quod ab actus integritate deficimus, ab aeternae legis regula deviamus, in eoque deformitatem non agenda quod debemus inducimus, unde nos aeternae legis suppliciis obligamus. Lauda nunc me, si potes, et meum esse praetende quod a me vides esse non posse. Si scio, vel potius si me scire credideris, gratulare quod illud Dominus mihi dedit oraque quod permaneat gratia, ne — si subtracta fuerit — ignorantia detegatur mea.

<sal. tyr. 0.4>	Quod autem multos avaritiae clarissima ratione condemnas qui docere nolint vel, si doceant, scribere saeculi felicibus soleant, cum ceteros dedignentur, laudabiliter facis. Dignissimi quidem reprehensione sunt qui, cum sentire debeant Dei donum se gratis — si non desipiant — accepisse, universalis causae munus in privatam conantur redigere dicionem, et, quod detestabilius est, suis laboribus quaesisse gloriantur quod non possunt, nisi quantum Deo placeat, conservare quodque vident aliis etiam magis laborantibus non concedi. Sed illi maneant in errore suo; nos vero cum mediatore Dei et hominum sentiamus: gratis accepistis; gratis date. Nec postquam video rerum omnium principem hominibus, qui nihil sunt, talia dona dare, quemquam velim in retributione talenti, quod acceperim, posthabere. Nam si tanta maiestatis celstitido dignata fuit aliquid parvitati meae concedere, audebone sic ducere meum sicque mihi putare concessum quod apud me remanere debeat, non per me potius publicari? Dedignaborne propter ignobilitatem tenuem sordidamque fortunam proximum, qui videam quod me Deus tam infimum et abiectum a sublimitate et excellentia sua, licet maximus, non despexit? Non dedignabor te nec alium, licet ignotum qualis tu mihi es, qui quod scivero voluerit addiscere, nec cuiquam quod acceperim invidebo. Si veritatem eius quod quaeris invenero, mecum poteris gratulari; sin autem non satisfaciam ut exoptas, imputes ignorantiae meae, imputes et tibi, qui plus de me speraveris quam sperari potuisse rerum experientia te docebit. Haec hactenus.

<sal. tyr. 0.5>	Nunc autem ad id quod quaeris teque velle video venientes, primo docebimus quid tyrannus, tam de nominis proprietate quam de rei essentia, ne forsitan in equivoco fluctuemus, adiciendo quotuplex sit tyrannus; secundo loco discutiemus an tyrannum occidere liceat quacumque diffinire poterimus ratione; tertio de principatu Caesaris disseremus et an Caesar inter tyrannos rationabiliter possit ac debeat numerari; quarto numquid iure fuerit an iniuria per suos invasores occisus; ultimo vero probabimus divinissimum Dantem, civem et compatriotam meum, quod eos in inferni profundum demerserit non errasse. Quibus explicitis, cogito tibi similemque dubitationem moventibus satisfactum fore. Quod autem ultimo loco quaeris, an scilicet Antenor et Aeneas fuerint patriae proditores, quoniam non est controversia rationis, satis erit quod ultimo loco faciam quid apud antiquos reppererim annotare. Quod quidem in postremis conabimur expedire.

<sal. tyr. 1.1>	Quid sit tyrannus et unde dicatur. Haec dictio 'tyrannus' origine Graeca est, et tam apud ipsos quam etiam apud nos idem significavit olim et hodie similiter idem signat. Nam cum 'tyros' idem sit quod 'fortis,' et ab initio quaelibet civitas atque gens rerum publicarum imperium, teste Trogo, penes reges habebat, quos, ut Iustinus scribit, non ambitio popularis sed spectata inter bonos moderatio provehebat et ipsorum singulare munus esset defendere imperii fines, imperare quod iustum arbitrarentur et lites, si quas innocentia temporis fors habebat, aequitate quae natura mentibus hominum inserta est extinguere, quae quoniam tum corporis tum animi fortitudinem exigerent, apud Graecorum antiquissimos et priscos Italiae viros ab ista fortitudine reges tyranni dicti sunt. A regnando vero rex graece 'vassileus' appellatur; 'vassileuo' quidem graece idem est quod 'regno' latine.

<sal. tyr. 1.2>	Crescente vero malitia, cum superbe regnare reges incepissent, nomen tyranni restrictum est ad illos qui per insolentiam imperii viribus abutuntur. Cui rei testimonio sit optimus poetarum Maro: 'Gens,' inquit, 'bello praeclara iugis insedit Etruscis. Hanc multos florentem annos rex deinde superbo imperio et saevis tenuit Mezentius armis,' et subdit quod ad superbiam respicit: 'Quid memorem infandas caedes, quid facta tyranni?' Ecce quem 'superbum' primo regem dixerat, mox 'tyrannum' vocat qui prius de Aenea suo, quem pium et regem ubique vult, haec dixerat: 'Pars mihi pacis erit dextram tetigisse tyranni.' Et haec de ratione nominis dicta sint, ut quorumdam ignorantiam et somnia dimittamus.

<sal. tyr. 1.3>	Et ut ad diffinitionem eius quod per tyrannum intelligi debeat veniamus, ponam textum divi Gregorii, qui librorum moralium super Iob duodecimo, exponens illa verba 'et numerus annorum incertus est tyrannidis eius,' quae leguntur Iob quinto decimo capitulo, tyrannum non diffinivit solum sed plures eius species assignavit. Scribit enim divine prorsus, ut cetera: 'proprie enim tyrannus dicitur qui in communi re publica non iure principatur.'

<sal. tyr. 1.4>	Postque subiungit: 'Sed sciendum quia omnis superbus iuxta modum proprium tyrannidem exercet. Nam nonnumquam alius in re publica per acceptam potentiam dignitatis, alius in provincia, alius in civitate, alius in domo propria, alius per latentem nequitiam hoc exercet apud se in cogitatione sua. Nec intuetur Deus quantum quisque mali valeat facere, sed quantum velit. Et cum deest potestas foris, apud se tyrannus est, cui iniquitas dominatur intus, quia etsi exterius non affligat proximos, intrinsecus tamen habere potestatem appetit at affligat.'

<sal. tyr. 1.5>	Haec Gregorius. Et ut me prius de tyranni speciebus, quas ille ponit, expediam, principali sectione duplex videtur esse tyrannus: unus quidem habitu, sed alter est actu. Nam cui potestas deest, sed latente nequitia tyrannidem exercet affectu, secum habet habitum sed non actum. Et hic est tyrannus, si recte respicias, solum secum; quae quidem deformitas apud Deum, 'qui scrutatur renes et corda,' gravis est, quoniam non intuetur, immo non solum intuetur Deus quantum quisque facere valeat sed potius quantum velit. Et de hac in homine disproportione nihil ad praesens.

<sal. tyr. 1.6>	Actualiter autem et proprie tripliciter potest, sicut principatus dividitur, dispartiri. Est enim principatus regius, est politicus, est et despoticus. Nam aut quis dominatur iuxta prudentiae suae regulam et arbitrium voluntatis liberae sine lege vel cuiusquam diffinitione legis aut hominis, pro subditorum utilitate, et hoc dominium est regale; aut auctoritate restricta legibus, quam transgredi nefas sit, qui principatus politicus appellatur; aut illa ratione dominii, qua quis praesidet servis atque iumentis, in quo possesionis conservatio quaeritur et utilitas possidentis, quod regnandi genus proprie despoticum a Graecis appellatur, quod secundum finis rationem ad oeconomicam spectat.

<sal. tyr. 1.2>	In quibus quidem regnandi differentiis qui superbiam exercet convertitur in tyrannum, sicut volunt bene considerata verba Gregorii quae superius annotavi. Regium enim dominatum primo designat aliquem in re publica per acceptam potentiam dignitatis per superbiam commutare, politicum cum dicit in provincia vel civitate, despoticum autem cum subdit in domo propria. Non enim oeconomicus principatus contra regium, politicum vel despoticum distinguitur, sed illa tria potius amplexatur. Pater namque familias filio dominatur regie per dilectionem et amorem, uxori vero politice, secundum iuris determinationem, sed servis despotice, sicut in propriam possessionem. Tyrannus autem, licet omnibus opponatur, quia tamen eius proprium est pessundare leges, superbe se gerere suisque non subditorum utilitatibus providere, magis cum oeconomico convenit atque despotico, secundum finem, cuius est quae sibi conduxerint maxime sequi facultatesque proprias ampliare; sed in eo quod ad voluntatis arbitrium spectat, cum regali congruit principatu.

<sal. tyr. 1.8>	Proprium autem est tyranni non iure principari, quod quidem duplici ratione contingere potest: vel si non suum quis occupaverit principatum in communi re publica, vel si regat iniuste, vel si, quod latius patet, leges et iura non observet. Audi tyrannum apud L. Annaeum Senecam de se loquentem: 'Ego rapta quamvis (inquit) sceptra victrici geram dextra geramque cuncta sine legum metu' et cetera. 'Rapta sceptra' monstrant iniquitatem tituli; 'geramque cuncta sine legum metu' respicit administrationis deformitatem, quae Gregorius formaliter dirit convenire tyranno, dicens 'qui non iure principatur.'

<sal. tyr. 1.9>	Concludamus igitur tyrannum esse qui invadit imperium et iustum non habet titulum dominandi et quod tyrannus est qui superbe dominatur aut iniustitiam facit vel iura legesque non observat; sicut e contra legitimus princeps est cui iure principatus delatus est, qui iustitiam ministrat et leges servat.

<sal. tyr. 2.1>	An licet tyrannum occidere. Et, ut ab invasoribus incohemus, quis neget et universum populum et seu maiorem civium partem aut etiam quamcumque municipum portionem quin immo singularem, vel, ut expressius loquar, singulum et unum civem iure posse resistere libertatem populi vel principatum contra iustitiam invadenti? Nam si, ut optimi principum Diocletianus et Maximianus augusti scribentes Theodoro statuerunt, ad defendendam possessionem, quam sine vitio quis teneat, licet recte possidenti propulsare vim illatam cum inculpatae tutelae moderatione, et, ut peritissimus iuris consultorum Ulpianus inquit, eum qui cum armis venisset armis repellere possumus (nam, ut scribit Cassius, licere vim vi repellere natura comparatum est), quis negare potest invadenti principatum urbis, provinciae vel regni resisti per quemlibet iure posse?

<sal. tyr. 2.2>	Ergo licebit invasores unius hominis vel agri vi repellere et etiam perseverantem ocddere, et illum — qui dominium civitatis aut monarchiam vel politicum principatum per vim occupare temptaverit — non poterimus armis et etiam cum caede vel sanguine prohibere? Nimis iniquae leges essent, immo leges omnino non essent, si quod in periculis et iniuriis conceditur privatorum, conservationi libertatis et rei publicae negaretur. Quod si nocturnum furem, qui sic se telo defendat quod occidens ei sine periculo suo — personae scilicet aut rerum — parcere non potuit, Ulpiano teste, licet impune perimere; si latrones publicos et militiae desertores Arcadius, Theodosius et Honorius permiserunt interfici, decernentes ius exercendae publicae ultionis pro quiete communi cunctis indultum, ut Hadriano praefecto praetorio scripserunt; si provincialibus Valentinianus, Arcadius atque Theodosius liberam resistendi tribuunt facultatem contra privatos et milites, ut qui agros nocturni populatores invaserint aut itinera frequentata insidiis aggressionis obsederint, permissa cuique licentia, digno supplicio subiungentur ac mortem, quam minabantur, excipiant permissa sua cuilibet ultione, cum melius sit ante tempus occurrere quam post exitum vindicare, et quod serum esset punire iudicio praefatorum principum subiciatur edicto, quis esset legum tam iniquus interpres, quis iustitiae tam adversus, quis rei publicae communisque salutis tam obstinatis animis inimicus qui non censeat hoc idem contra tyrannidem inducere conantes esse permissum, et tanto magis quanta maior est salus publica quam privata?

<sal. tyr. 2.3>	Hoc vidit esse licitum inclitae famae Servilius Ahala, qui Spurium Melium, in affectati regni suspicionem adductum, quod in annonae penuria clientium hostiumque redemptis ministeriis ex Etruria frumentum advectum gratis, ut erat ditissimus temporum illorum, exemplo pessimo plebi romanae distribuit, cum — creato L. Quintio Cincinnato dictatore — vocatus ad iudicium plebem in auxilium imploraret, nec lictori pareret, occidit non expectato iudicio, quod forte plebei temeritas impedisset. Quod quidem Ahalae nedum fraudi non fuit, sed ad maximae gloriae laudem. Exstat enim, renuntiata dictatori Melii caede, Cincinnati vox gloriosissima in Ahalae laudem. Inquit enim senex: 'Macte virtute, Servili, esto, liberata re publica tumultuante.' Moxque, advocata plebis et populi contione, pronuntiavit Melium iure caesum et eius bona auctoritate dictatoria publicavit. Quid memorem P. Scipionem Nasicam, qui Tiberium Gracchum, ex Cornelia superioris Africani nepotem, tumultu plebis concitato, tribunatum quem turbulente gesserat in sequentem annum prorogare in rei publicae perniciem satagentem, cum in illa turbatione caput suum tangeret, quasi regni coronam peteret, privata cura subegit? Consule quidem segnius resistente, praefatus Scipio sequi se cunctos, qui rem publicam salvam vellent, obvoluta sinistro brachio toga, comprimendi Gracchum nobilitatis optimatibus auctor fuit. In Capitolium enim fugiens Gracchus, fragminibus subselliorum percussus, occubuit ac inhumatus in Tiberim proiectus est. Nec, quamvis Nasica iudicium et vindictam obtentu legationis effugeret, caedes ista dignissimo caruit laudatore; Africanus enim posterior Numantinum agens triumphum, a Gn. Carbone, Gracchanae seditionis et caedis vindice, interrogatus quid sibi de affinis et consanguinei sui morte videretur, respondere non dubitavit sibi videri iure caesum. Adeo namque grave Romanis semper visum est rem publicam invadere, quod huius criminis suspicionem dignam ultimo supplicio iudicarint, ut civem omnino non putarent, sed publicum hostem, qui plus vellet posse legibus et senatu, vel regnum quaerere putarerur. Cuius rei coniectura M. Manlius, qui Capitolium contra Gallos summa virtute defenderat, cum privatis pecuniis aere alieno obstrictos liberaret et nexos exsolveret, affectati regni reus, ex arcis Tarpeiae, qua Gallos armis summoverat, saxo proiectus est. Accessit et huic memorabilis decreti Manliae gentis nota: instituerunt equidem ne quis eius familiae post eum M. Manlius vocaretur.

<sal. tyr. 2.4>	Et ut ad Gracchum redeamus, notabile mihi dubium occurrit: quisnam Scipio Nasica Gracchanae caedis auctor fuerit. Nam cum, teste Livio, Gn. Scipionis, qui cum fratre in Hispania caesus occubuit, filius adolescens honestissimus, nomine P. Scipio Nasica, a senatu vir optimus iudicatus, matrem deorum accitam a Pessinunte quasi domestico susceperit hospitio, quod fuit ante quam Africanus maior transmisit in Libyam tempore belli punici secundi, et inter bellum secundum et tertium, quod Romano cum Poeno fuit, intercesserint anni quinquaginta quadriennioque post Carthago deleta fuerit, tandemque bellum Numantinum, post cuius finem Tiberius Gracchus fuit occisus, annis quattuordecim gestum sit, facta diligenti temporum collatione ab anno, quo Nasica deae fuit hospes, ante finem secundi belli Punici, usque ad finem Numantini sexaginta et octo anni clarissime numerantur, quinquaginta scilicet, qui inter secundum et tertium Carthaginense bellum discurrerunt, quattuor, quibus tertium illud protractum est, et quattuordecim, quibus Numantina civitas Romano populo restitit; quibus si tempus adolescentiae Scipionis Nasicae cum annis quibus ante finitum secundum bellum deorum mater Romam advecta est iunxeris, facile videbis tempore quo Tiberius oppressus est hunc Scipionem annum nonagesimum excessisse. Nunc autem quis affirmaverit hominem plus quam nonagenarium subito toga, sicut legitur, ad brachium obvoluta, iuventutis fuisse ducem et primarium in caede florentissimae aetatis viri, cum fuerat multitudo simul fortissimorum civium superanda? Scio protervis hoc eripi non posse scioque pariter omnibus hoc tam mirum debere videri quod inter non verisimilia facile debeat reputari. Et quoniam, si verum fuisset, inter senectutis laudes praecipuae celebritatis esset hoc facinus, non est credibile quod res exempli praeclarissimi, cui simile forte reperiri non posset, a cunctis esset obliterata silentio scriptoribus, praesertim colligendis rebus singularibus occupatis. Verum invenio post virum optimum pontificem Nasicam alium P. Scipionem Nasicam, cui propter formae similitudinem, qua Serapioni victimario congruebat, Serapion cognomen datum fuit a Curiatio tribuno plebis lusus gratia. Hunc satis credo prioris Nasicae filium fuisse. Forte fuerunt et alii, quos et historiarum amissio et similitudo nominum obscuravit. Nam unum omnino Nasicam fuisse si verum est et Iugurthae Numidarum regi P. Scipionem Nasicam bellum indixisse, quod illatum constat anno ab Urbe condita sexcentesimo trigesimo quinto, cum secundum bellum Punicum finitum fuerit anno ab Urbe condita quingentesimo quadragesimo primo, sicut notat clarissimus historicorum Livius, quo tempore extrema fuerat adolescentia Scipio Nasica vir optimus iudicatus, videretur hic Nasica non solum annis centum quindecim vixisse sed — quod trans omne miraculum esset — id aetatis consul rem publicam tenuisse. Quae cum verisimilia non sint, cunctis relinquo iudicii facultatem, et si placent eis quae diximus, boni consulant.

<sal. tyr. 2.5>	Si unum omnino velint cum Valerio P. Scipionem Nasicam, dicant hunc 'togatae potentiae clarissimum lumen, qui consul Iugurthae bellum indixit, qui matrem idaeam e phrygiscis sedibus ad romanas aras focosque migrantem sanctissimis manibus excepit,' et reliqua quae capitulo de repulsis idem auctor in unius Nasicae laudem designationemque collegit, sive potius, sicut collecta per alium repperit, dum omnia non explorat ad intimum annotavit. Dicant cum Valerio licebit seque tanto tueantur auctore. Rationem tamen temporum, precor, reddant. Quam si nequeant assignare, dicant potius sic scripsisse Valerium quam affirment, sicut ille scripsit, historiae consistere veritatem; et potius credant textum Valerii fuisse corruptum quam eum in tam supinum errorem, qui in tantae scientiae virum cadere non debuit, incidisse.

<sal. tyr. 2.6>	Dum enim ista rimarer, repperi clarum in capitulo de mutatione morum atque fortunae nominis eiusdem errorem. Scribitur enim communiter in omnibus Valerii codicibus quos aspexi Gn. Cornelium Scipionem Nasicam apud Liparas, cum consul classi Romanae praesideret, a Poenis captum fuisse, cum clarissime legatur apud Senecam (quem nescio qua re Florum dicunt), Eutropium et Orosium, non Scipionem Nasicam, sed Gn. Cornelium Asinam ab Hannibale maiore anno quinto primi belli Punici vocatum ad colloquium fraude Punica captum fuisse. Quod cum ita certissimum sit, puto quosdam cognomen illud Asina cum corrigere quaererent, in Scipionem Nasicam commutasse, quoniam tam deforme nomen eis in clara familia forsan minus honorabile videretur. Qui si legissent apud Macrobium antiquitatis fidelissimum relatorem quod Cornelius, cum in foro emisset agrum et sponsores pro pretio peterentur, e vestigio tantum aeris super asinam fecerit afferri quantum oportebat appendi et ex eo tempore Corneliae familiae — non in contumeliam sed ob facti magnificentiam — cognomen hoc Asina datum esse non fuissent id cognominis admirati. Haec tamen tu et alii recipiant sicut libet. Nolo quidem aliquem mihi plus auctoritaris et fidei praebere quam velit sibique quod eligunt verum aut verosimile videatur. Ego tamen corruptionis et mendi certus ex codice meo Valerii voces illas 'Scipione Nasica' sustuli et 'Asina,' sicut ab initio scriptum arbitror, annotavi. Nam etsi in capitulo de repulsis, ubi dicitur 'P. autem Scipio Nasica togatae potentiae clarissimum lumen, qui consul Iugurthae bellum indixit,' addatur 'filius eius qui matrem Idaeam' et cetera quae sequuntur, illa duo verba 'filius eius,' quae potuit error scriptoris omittere, omnem auferunt dubitationem.

<sal. tyr. 2.7>	Sed ad propositum revertamur. Satis, ut arbitror, demonstratum est invadenti tyrannidem iure non a populi parte solum sed a privato quolibet impune resisti posse, tale monstrum armis etiam cum caede et sanguine crudeliter opprimendo. Nec solum cum invadit, sed etiam postquam invaserit, tametsi tempus intercesserit, quo forte subsidia pro repellendo tyranno cum suis copiis pararentur. Quod sapientissimus Ulpianus in privatorum causis diffinivit; inquit enim: 'Sciamus non solum resistere permissum ne deiciatur, sed et si deiectus quis fuerit, eumdem deicere non ex intervallo sed ex continenti,' hoc est antequam ad extranea negotia divertat. Sic enim Neratius actum continuum interpretatus est ut aliquod momentum naturae possit intervenire. Nam et, Ulpiano auctore, cum patri liceat filiam in eius potestate constitutam in domo, quam ipse vel gener habitat, in adulterio deprehensam in continenti perimere, licet horis interpositis apprehensam, cum persequeretur, occiderit, in continenti videbitur occidisse; licebit ergo contra rem publicam invadentem insurgere, et non solum invasionis tempore, sed in continenti connexisque negotiis, armis et copiis obviare.

<sal. tyr. 2.8>	Quid autem dicendum est si dominationi tyrannicae incumbat invasor et, populo per ignaviam patiente, non resistat aliqus invasori, sed aliquamdiu dominetur? Forte tacitus ille consensus et oboedientia, quoniam quae per vim vel metum extorta sunt — resistentia quiescente — non sint irrita, sicut leges statuerunt, ipso iure sequentique consensu tacito vel expresso purificentur et incipiant esse nec violenta nec meticulosa? Forte tacitus ille consensus, inquam, et oboedientia tanti fuerit quod, nisi prius superioris sententia contrarium declaretur, similitudinem iusti principis obtinebit?

<sal. tyr. 2.9>	Et quoniam dissentiente re publica plerumque contingit intestinum et civile certamen quotidianaque contentio, et tollendae discordiae gratia taedioque rerum praesentium dominus eligitur, quandoque vero tumultuante populo sine consilio vel delectu quidam in principem sublimatur, quandoque praevalente factionis potentia, dum ad arma ventum est, uni summa rerum defertur et totius urbis regimen et gubernatio delegatur, dubitaret forte quispiam numquid taliter assumpti dici possint iustum titulum obtinere?

<sal. tyr. 2.10>	Super quo dicendum reor quod si sit princeps populus qui superiorem nec habeat nec agnoscat, quod maior pars populi fecerit ratum esse. Sin autem superioris in habente principem populo confirmatio subsequatur, legitimus erit procul dubio principatus. Eius vero deficiente consensu, sicut iure populus nihil agit, sic electus, si non expectata confirmatione se dominum gesserit, est tyrannus. Sin autem populus recognoscat principem sed non habeat, cum non gubernet, sed maneat in remotis, forte iustus erit titulus, donec per principem contrarium declaretur.

<sal. tyr. 2.11>	An autem liceat contra dominum et superiorem insurgere, qui per superbiam abuti coeperit principatu, licet titulum iustum vel iustificatum habuerit, principalis nostra dubitatio est. Et quod a superiore deponi valeat atque puniri, nullum crediderim denegare dummodo rite processum fuerit et legitime iudicatum. Quod si superior vel alius auctoritatem habens ipsum iudicaverit hostem, impune pelli poterit et occidi; per sentenriam vero depositus absque superioris licentia nec exigi debet ne interfici nec offfendi.

<sal. tyr. 2.12>	Civitas vero quae superiorem alium non agnoscit, abrogare sine dubitatione potest imperium praesidentis et ipsum expellere, iustaque subsistente causa fas erit occidere, sicut libet. Sic auctore Lucio Bruto Romanus populus ob Tarquinii Superbi filiorumque facinora regium depulit dominatum. Sic propter Virginiam — quae Claudii nequitia, sub calumniose servitutis obtentu, rapiebatur ad stuprum — ablata fuit auctoritas decemvirorum et ipsi legum latores modis variis profligati. Sic Nero, Caesarum ultimus, a senatu iudicatus hostis, immissis percussoribus occidendus erat.

<sal. tyr. 2.13>	Et ne per exempla nimis expatier, quae collecta possunt tam ex sacris litteris quam gentilium et Christianorum historiis recenseri, quoniam licet infinitorum regum et principum caedes, qui iustissime praesidebant, possint facile numerari, non sunt attamen argumento quod reges aut tyranni sine scelere confici valeant, ad rationem potius veniamus. Scio quod 'ad generum Cereris sine caede et sanguine pauci descendunt reges et sicca morte tyranni,' sicut inquit Aquinas. Sed caedium ista frequentia non concludit quod iustae dici possint aut debeant reputari. Aliud enim est occisum aliquem esse, aliud iure caesum, ut mihi visus sit vir eruditissimus Iohannes de Saberiis, qui libro — quem nescio quam ob rem dicimus Policratum — determinat tyrannum occidere iustum esse, dum hoc exemplorum multitudine probare nititur nihil agere. Non enim probant exempla tyrannos occidere iustum sed potius usitatum. Cum enim librorum illorum tertio scripserit 'porro tyrannum occidere non modo licitum est sed aequum et iustum,' et — quasi rationem reddat — subicit: 'Qui enim gladium accipit, gladio dignus est interire,' quam rationem vellem deduceret propositumque probaret. Mox autem declarans illud adiecit: 'sed accipere intelligitur qui cum propria auctoritate usurpat, non qui utendi eo accipit a Domino potestatem.' Hic indistincte videtur innuere quod tyrannos occidere sit concessum. In illius etenim tertii libri calce, ne cuncta referam, sic scribit: 'Si enim crimen maiestatis omnes persecutores admittit, quanto magis illud quod leges premit, quae ipsis debent imperatoribus imperare? Certe hostem publicum nemo ulciscitur, et quisquis cum non persequitur, in se ipsum et in totum rei publicae mundanae corpus delinquit.' Haec ille; verum octavo, hoc est ultimo libro, materiam istam multorum capitulorum prolixitate tractavit. In quibus multus est et effusissimus in exemplis.

<sal. tyr. 2.14>	Alicubi tamen licentiam tyrannicae caedis certa ratione restringit. Capitulo quidem duodevigesimo, numeraris exemplis, ad fidem historiae se convertens subdit in haec verba: 'Quia semper tyranno licuit adulari, licuit eum decipere et honestum fuit occidere, si tamen aliter coerceri non poterat.' 'Non enim,' inquit, 'de privatis tyrannis agitur, sed de his qui rem publicam premunt. Nam privati legibus publicis, quae constringunt omnium vitas, facile coercentur. In sacerdotem autem, etsi tyrannum induat, propter reverentiam sacramenti gladium materialem exercere non licet, nisi forte, cum exauctoratus fuerit, in ecclesiam Dei cruentam manum extendat.' Scribit et capitulo vigesimo primo: 'Hoc tamen cavendum decent historiae, ne quis illius moliatur interitum cui fidei aut sacramenti religione tenetur astrictus.'

<sal. tyr. 2.15>	Videsne quantum idem hic auctor, quicquid habeat auctoritatis et fidei, ab illa tyrannorum perimendorum latitudine se restringit, ut indistincte non liceat in tyrannum manus inicere, nec an tyrannidem exerceat sit concessum cuilibet declarare? Ut si recte sentire volueris, praecedere debeat sententia superioris, si potest adiri, vel decretum populi, si desit principantis auctoritas, expectari. Deprehensum autem cum coniuge vel filia in adulterium tyrannum non minus licebit occidere quam interficere liceat magistratum. Licet enim tyrannus maior pestis sit quam aliqua quae possit in populi vel rei publicae corpus insurgere, non debet tamen unus, non debent et plures, citra principis auctoritatem aut populi, statum — quem vel legitimum institutum vel populi placitum ordinavit vel oboedientia vel tacitus aut expressus consensus civitatis induxerit — auctoritate propria perturbare.

<sal. tyr. 2.16>	Praesumptuosum enim, immo superbum est, ceteris patientibus, contra dominantem insurgere, sit Nero licet, sit Encerinus, sit Phalarides vel Busiris. Et licet contingat eversionem tyrannicam a populo comprobari, licet summa felicitas liberatis quaesita sit et liberatori vel liberatoribus summa laus praemiis etiam immortalibus cumulata, principium tamen, si iusta defuit ratio, fuit iniustum. Sed prosperum ac felix scelus virtus vocatur.

<sal. tyr. 2.17>	Me tamen iudice, sicut iuste tyrannum conficiens omni laude cumulandus et celebrandus est, sic iniuste dominum, licet inique regentem, occidens omni supplicio omnique pena dignissimus dici debet. Nam, licet quilibet patriae sit obnoxius, ut etiam vitam debeat saluti rei publicae dedicare, nullum tamen vinculum nullaque obligatio cogit ut aliquid, licet utile rei publicae cognoscatur, debeat cum scelere procurari.

<sal. tyr. 2.18>	Tanta quidem honestatis vis est, legum et auctoritatis rei publicae ut legamus, testimonio Ciceronis, dimittente Pompilio imperatore legionem, in qua Catonis filius militabat, cum ille pugnandi cupidine remansisset in exercitu, patrem scripsisse Pompilio, si sibi placeret filium retinere, secundo deberet eum obligare militiae sacramento, quoniam functus esset primi debito iuramenti legione dimissa, et ob id iure cum hostibus pugnare non posset.

<sal. tyr. 2.19>	Et quis erit qui sine licentia publica, sine imperatore vel duce se iuste putet, etiam ad liberandam patriam, arma movere? Non ponat igitur aliquis animam suam in manu sua, nec de voluntate sua faciat rationem et in dominum suum, licet etiam tyrannum se gerat, insurgat. Auctoritate superioris aut populi facienda sunt haec, non affectione propria praesumenda. Non potest enim morte dignus et publice criminosus iure a quolibet interfici, sed solum superioris edicto formaque quae fuerit publici legibus ordinata, quam qui dimiserit reus erit. Et haec de secundo nostrae promissionis articulo dicta suffecerint.

<sal. tyr. 3.1>	De principatu Caesaris et an ipse possit et debeat inter tyrannos rationabiliter numerari. Iohannes de Saberiis, de quo proximo capitulo fecimus mentionem, cum decimonono capitulo libri octavi multa de Caesare perstrinxisset, ferens super hoc expresse sententiam ait: 'Hic tamen, quia rem publicam armis occupaverat, tyrannus reputatus est, et magna parte senatus consentiente strictis pugionibus occisus in Capitolio.' Haec Policratus. Cicero vero noster, qui contra Caesarem post eius mortem libentissime loquebatur, in officiorum libris inquit: 'Quod enim est apud Ennium: 'Nulla sancta societas nec fides regni est,' id latius patet. Nam quicquid eiusmodi est in quo non possunt plures excellere, in eo fit plerumque tanta contentio ut difficillimum sit servare sanctam societatem.' Et subdit: 'Declaravit id modo temeritas C. Caesaris, qui omnia iura divina et humana pervertit propter eum, quem sibi ipse opinionis errore finxerat, principatum.'

<sal. tyr. 3.2>	Alibi tamen expresse dixit eum tyrannum, quod superius tacuit, licet ipsum nullatenus nominarit. Secundo quidem librorum de officiis scripsit: 'Multorum tamen odiis nullas opes posse subsistere, si antea fuit ignotum, nuper est cognitum. Nec vero huius tyranni solum, quem armis oppressa pertulit civitas apparet cuius maxime mortui, interitus declaravit quantum odium hominum valet ad pestem, sed reliquorum similes exitus tyrannorum.' Possem et alia referre quibus idem Cicero, nimius defuncti Caesaris insectator, eum notat, persequitur atque mordet.

<sal. tyr. 3.3>	Verum, ut de Policrato sileam, Cicero noster ab academiae, quam colebat, institutione nimis assumpsit ex tempore loqui, nec solum nunc hoc nunc illud dicere, sed contraria mutatione temporum affirmare. Forte quidem qui diligenter ipsius scripta perspexerit, longe maiores Caesaris laudes inveniet quam detractiones; ferme quidem numquam eam vituperat quin et laudet vel extenuet aliqualiter acrimoniam invehendi.

<sal. tyr. 3.4>	Ante bella quidem civilia se sibi semper gessit amicum; multa pro se, multa pro suis amicis ab ipso consecutus est. Accessit ad haec quod Q. Cicero, frater eius, sub eo militavit in Galliis et legationis est honoratus officio. Vide quid imperatori Lentulo scribat Cicero: 'Huc,' inquit, 'accessit commemoranda quaedam et divina Caesaris in me fratremque meum liberalitas, qui mihi, quascumque res gereret, tuendus esset; nunc in tanta felicitate tantisque victoriis, etiam si in nos non is esset, qui est, tamen ornandus videretur.' Haec de Caesare ante civile bellum Cicero. Et ad Quintum fratrem scribens ait: 'Scribis de Caesaris summo in nos amore; hunc tu fovebis et nos quibuscumque poterimus rebus augebimus.'

<sal. tyr. 3.5>	Initio vero bellorum civilium, quoniam semper fuit auctor pacis, cui Caesar se facilem cunctis temporibus reddidit et proclivem, credo quod, si suas illas orationes haberemus, inveniretur eius sine dubio collaudator. Bella vero civili, sicut idem Cicero testis est, officii gratia profectus est ad Pompeium. Vide quid super hoc scribit M. Caelio; nam, cum iste suspicari videretur Ciceronem iturum ad Caesarem idque Ciceroni, quantum ex suis litteris conicere licet, scripsisset, respondit: 'Sed tamen qua re acciderit ut ex meis superioribus litteris id suspicareris quod scribis nescio. Quid enim in illis fuit praeter querelam temporum, quae non meum animum magis sollicitum haberet quam tuum?' Et post pauca: 'Illud miror adduci potuisse te, qui me penitus nosse deberes, ut existimares aut me tam improvidum qui ab excitata fortuna ad inclinatam et prope iacentem desciscerem aut tam inconstantem ut collectam gratiam florentissimi hominis effunderem a meque ipse deficerem et, quod initio semper fugi, civili bello interessem.' Et post plura: 'Quod cum ita esset, nil tamen umquam de profectione — nisi vobis approbantibus — cogitavi.'

<sal. tyr. 3.6>	Nec multis locis tacuit amicitiam quam cum Caesare habuisset. Exstant inter eos mutuae familiares et amicabiles epistulae. Multis in locis de Caesaris beneficentia et virtutibus loquitur, et se causam eius in senatu fovisse testatur. Nec invenies apud Ciceronem, praeter principatum et bella civilia, quicquam Caesaris illaudatum. Quid autem de Pompei sentiret exercitu, quid de Pompeiana victoria vincentiumque minis quantumque de ipsorum insolentia crudelitateque suspicionis et formidinis concepisset multis in locis aperit et testatur. Nam quod supra rettulimus ex verbis Arpinatis nostri de Caesaris principatu, nonne cum inquit eum id sibi opinionis errore finxisse maxima culpa liberat Caesarem, cum ei non dolum sed opinionis errorem imponit? Sine comparatione quidem graviora sunt quae culpa contrahit quam quod per errorem susceptum est. Et eo loco quo sibi tyrannum imposuit, nonne nomen Caesaris tacuit, quasi vereretur expresse dicere quod tamen volebat omnibus persuadere?

<sal. tyr. 3.7>	Mihi vero cuncta cogitanti videtur Cicero Caesarem semper, dum viveret, multis laudibus affecisse, non solum ante bella civilia sed postquam illis quinque triumphis finis armis impositus est. Lege, si placet, orationes eius pro M. Marcello vel Q. Ligario. Lege, precor, et eius epistulam ad Servium Sulpicium; cum enim de restitutione Marcelli mentionem fecisset inquit: 'Ita mihi pulcher hic dies visus est ut speciem aliquam viderer videre quasi reviviscentis rei publicae.' Nec hoc tacuit oratione qua gratias egit Caesari pro restitutione Marcelli; nam cum Caesar iactare diceretur satis se diu vel naturae vixisse vel gloriae, 'Satis,' inquit Cicero, 'si ita vis fortasse naturae; addo etiam, si placet, et gloriae. At, quod maximum est, patriae certe parum,' ut statum illum rei publicae qui resedit in Caesare non ad tyrannidem sed ad rem publicam pertinere vir libertatis avidissimus iudicarit.

<sal. tyr. 3.8>	Nec dissimilem condicionem rerum futurarum sensit, si triumphasset Pompeius. Vide quid super hoc M. Marcello scribat. Ait enim: 'Primum tempori caedere, id est necessitati parere, semper sapientis est habitum; deinde non habet, ut nunc quidem est, id vitii res. Dicere fortasse quae sentias non licet, tacere plane licet. Omnia enim delata ad unum sunt. Is utitur consilio ne suorum quidem sed suo. Quod non multo secus fieret si is rem publicam teneret quem secuti sumus. An qui in bello, cum omnium nostrum coniunctum esset periculum, suo et certorum hominum minime prudentium consilio uteretur, eum magis communem censemus in victoria futurum fuisse quam incertis in rebus fuisset?' Et post aliqua in eamdem sententiam subdit: 'Omnia sunt misera in bellis civilibus, sed miserius nihil quam ipsa victoria quae, etiam si ad meliores venit, tamen eos ipsos ferociores impotentioresque reddit, ut etiam si natura tales non sint, necessitate esse cogantur. Multa enim victori eorum arbitrio, per quos vicit, etiam invito facienda sunt. An tu non videbas mecum simul quam illa crudelis esset futura victoria?'

<sal. tyr. 3.9>	Respice, frater optime, quid Cicero de victoria Pompeiana sentiret! Quae cum ita fuerint, videtur mihi laudatissimis illis Romae principibus necessarium fuisse non pugnare pro partibus sed consiliis, opibus conatibusque cunctis ne pugnaretur obsistere vel civile certamen armis iustis et pro sanguine prohibere, quando quidem non omnino ne quisquam, sed uter regeret et rerum summam et moderamen assumeret, certabatur. Non solum enim 'signa, pares aquilae et pila minantia pilis,' sed utrimque par impietas, par furor et aequalis ambitio, par votum opprimendi concives, tollendi leges et illud aequum ducere quod placeret prodessetque victoribus. Non tuendae rei publicae sed opprimendae certamen illud fuit. 'Quid iustius induit arma scire nefas,' ut ille ait. Nunc quoniam cives, in duas secti factiones, quinam imperaret decertare voluerunt, Dei dispositione factum est ut victor Caesar fuerit.

<sal. tyr. 3.10>	Qui quidem, quod nemo negaverit, mira clementia teterrimum bellum ac arma civilia, quibus nihil potest esse crudelius, compensavit. 'Vicit enim is,' ut inquit Cicero, 'qui non fortuna inflammaret odium sed bonitate leniret.' De cuius felicitate benignaque natura non dubitavit Arpinas dicere: 'Vidimus tuam victoriam proeliorum exitu terminatam; gladium vagina vacuum in Urbe non vidimus. Quos amisimus cives, eos Martis vis perculit, non ira victoriae, ut dubitare debeat nemo quin multos, si fieri posset, C. Caesar ab inferis excitaret, quoniam ex eadem acie conservat quos potest.' Et quis iudicat hos mores, hos affectus, haec gesta tyrannidem appellari?

<sal. tyr. 3.11>	Sed quaeris titulum. Audi Senecam, quem quidam Florum vocant. Ipse quidem historiae Romanae compendio post bella Caesaris sic concludit: 'Hic aliquando finis armis fuit; reliqua pax incruenta pensatumque clementia bellum. Nemo caesus imperio praeter Afranium (satis ignoverat semel) et Faustum Sullam (docuerat generos timere Pompeius) filiamque Pompeii cum patruelibus ex Sulla (hic posteris cavebatur). Itaque non ingratis civibus omnes unum in principem congesti honores, circa templa imagines, in theatro distincta radiis corona, suggestus in curia, fastigium in domo, mensis in caelo. Ad hoc pater ipse patriae perpetuusque dictator. Novissime — dubium an ipso volente — oblata pro rostris ab Antonio consule regni insignia.'

<sal. tyr. 3.12>	Hicne titulus Caesaris violentus atque tyrannicus, quem grata civitas tradidit? Qui cum iure pro meritisque fuerit evectus tantaque humanitate non in suos solum sed in hostes, quia cives erant, usus sit, dicine potest appellarique tyrannus? Non video qua ratione possit hoc, nisi iudicare voluerimus ad libidinem, affirmari. Quare concludamus hoc articulo Caesarem non fuisse tyrannum, quoniam iure — non iniuria — in communi re publica tenuit principatum.

<sal. tyr. 4.1>	An Iulius Caesar iure fuerit occisus. Quoniam ergo Caesar non potest inter tyrannos legitime reputari, qui gratitudine civium eo devectus est unde continuatis honoribus ceteri principes, quos nemo tyrannos iudicat, in successionem imperii ducti sunt, quis affirmare possit quod iure fuerit occisus? Qui non dicat eius percussores non iure sed iniuria sceleratissimas manus in patriae patrem et in orbis iustissimum principem iniecisse? Quod scelus, teste Cicerone, longe maius est quam patrem proprium trucidare. Vide quae superius de tyrannicido dicta sunt et facile concludes non licuisse coniuratis illis senatoribus perpetuum occidere dictatorem.

<sal. tyr. 4.2>	In quibus quidem rebus peculiariter censeo ponderandum quod praecipui Caesaris occisores Brutus et Cassius ceterique Romanorum praeturas, pontificatus, quaesturas et alia publice gubernationis officia, quae Caesar decreverat, tenuerunt actaque dictatoris omnia senatus consulto confirmata sunt et cuncta quae fecerat aut etiam facere destinaverat, quae redegisset in actis, rata mansuerunt. Et quis ferat Ciceronem et alios contra Caesarem obloquentes cum ipsos et alios videamus, quos ius victoriae privaverat tam dignitatibus quam civitate, restitutionem et honores — vel a Caesare noviter delatos vel confirmatos ab eo — tamquam concessos legitime tenuisse? Ubi, precor, illa legum observantia, libertatis amor odiumque tyranni postquam ea quae victis et civibus confirmata vel delata sunt ab illo reputari legitima voluerunt? Discurre per omnes historias; dic, si potes, aliquem beneficia Caesaris, quoniam regnaret iniuste tyrannusque fuerit, recusasse.

<sal. tyr. 4.3>	Scipio Nasica et C. Figulus — hic ex Gallia, ille revocatus a Corsica — consulatum resignaverunt quoniam monente Tiberio Gracco deprehensum est comitiis consularibus vitiose tabernaculum captum esse. Camillus autem non prius etiam ab exilio venit Veios quam omnia rite facta circa dictaturam eius comperisset. Et L. Quintius Cincinnatus senatum contra leges in sequentem annum continuare volentem consulatum, quem egerat, repressit et honore quem leges prohibebant abstinuit. Et quis tunc repertus est qui causaretur dictatorem vitio factum reluctantibusque legibus rite nihil facere potuisse ob eamque causam delatos honores etiam post illius caedem recusasset?

<sal. tyr. 4.4>	Quae cum ita fuerint, miror Ciceronem meum in tantam rabiem contra memoriam dictatoris accensum quod ipsum non solum dixerit iure caesum sed etiam omnes bonos mortem eius vel procurasse consiliis vel optasse votis vel sentendis approbasse; sic enim, disceptans cum Antonio, secunda Philippicarum affirmat. An mors dictatoris placuit bonis omnibus, cum Romana plebs a funere ad domum Bruti et Cassii cum facibus impetum faciens aegre repulsa fuerit? An in tota plebe nullus bonus, o Cicero? An in omnium bonorum favore atque consensu Capitolium, securitatis causa, percussores cum coniuratis in Caesarem, postquam illum occiderant, occuparunt? An cum praeferentium in funus munera suffecturus multitudini dies non esset signum est caedem eius omnibus placuisse? An senatus consultum, quo simul omni sibi divina et humana delata sunt, signum non est publicae dilectionis? Nonne quod matronae ornamenta quae gerebant liberorumque suorum praetextas et bullas, et legionarii milites ac veterani arma, quibus ornati funus celebrabant, rogalibus flammis ingesserint amoris, non odii, signa sunt? Nonne luctu publico gentium exterarum continuis noctibus bustum illud frequentatum est? Et quis dixerit imperii Romani subditos funeri tyranni bonis omnibus odiosi, qui suis in his rebus utilitatibus semper student, in bonorum omnium displicentiam tantum officii praebuisse?

<sal. tyr. 4.5>	Quid mihi, Cicero, verba iactas? Quid de secreto mentium coniectaris cum rebus atque factis contrarium videamus? Te vincas oportet in dicendo, Cicero, si volueris eloquentia consequi quod coniecturae et verba factorum evidentia non vincantur. Coniuratorum enim metus et occupandi Capitolii cautio signa non sunt illam caedem bonis omnibus placuisse. Et quis credat omnes bonos, qui liberalitate Caesaris affecti sunt et tum vitae beneficium tum dignitatis ornamenta receperant, sic ad unum ingratos fuisse quod omnes eum mortuum optaverint et probarint? Constanter affirmem, si forsitan id fuerit, dignissimos fuisse, qui liberalitate benignitateque principis orbati in servitutem foedissimam truderentur.

<sal. tyr. 4.6>	Mihi vero, quicquid sequentis civicae dissensionis rabies per Ciceronem aut alias delatrarit, rerum progressum et exitum conferenti indubitanter occurrit, sic sibi Caesarem beneficiis suos, hostes clementia cunctosque prudentia et animi magnitudine devinxisse, quod paucissimis grata fuerit eius caedes. Placuit omnibus contrariae factionis, arbitror, non odio Caesaris sed spe potius recuperandi status et dignitatis, quam se videbant illo principe parem victoribus habituros omnino non fore. Assumptam credo licentiam contra Caesarem obloquendi non hominis odio sed studio libertatis et ut omnes ab appetitu principatus exemplo Caesaris terrerentur.

<sal. tyr. 4.7>	Sed quis est opus verbis? Nonne in Caesaris ultionem homines, caelum, superi et inferi consensisse videntur? Omnes enim eius percussores et qui coniuraverunt in eum infra triennium ad unum, modis variis, non sine caede et sanguine perierunt. Maximaeque laudi datum est Octavio quod, ceteris parcens civibus, reos paternae caedis contentus fuerit punivisse.

<sal. tyr. 4.8>	'Sed,' inquies, 'nonne percussores illi libertatem publicam intenderunt? Et quid? Nonne debemus patriae quicquid possumus, quicquid sumus? Et quid maius quidque divinius exhiberi patriae potest quam quod ipsam eximamus miseriae servitutis? Tantum est hoc bonum, tam excellens et universale, quod ei nihil possit aut deceat comparari. Fecerunt ergo Cassius atque Brutus, Trebonius et alii coniurati quod magnanimitatem eorum decebat quoque maius praestare rei publicae non valebant.'

<sal. tyr. 4.9>	Cui quidem obiectioni respondeat optimus principum divus Augustus. Fertur enim cum in domum M. Catonis ob tanti civis memoriam intravisset et assentatorum qui tunc aderant multitudo Catonem uno ore reprehenderet, quod nimis obstinatis animis Pompeianae factionis vindex et assertor fuerit, in excusationem eius astantibus protulisse: 'Qui praesentem statum civitatis mutari non optat et civis et vir bonus est.'

<sal. tyr. 4.10>	Tot quidem calamitates sequi solent totque scandala concitari cum status rei publicae commutatur, quod omnia satius tolerare sit quam in mutationis periculum devenire. Numquam enim quisquam tantae potentiae fuit vel prudentia tam divina cui mutatio civitatis ad intentionis propositum responderet. In magna quidem civitate varia sunt ingenia, dissonae mentes et multiplices voluntates, et in iaciendo rei publicae fundamenta quilibet dignitati commodisque suis studet. Nec est aliquis qui decens non putet sibi contingere quicquid optat. Quo fit un antequam in unam consonantiam veniatur et omnium quietetur ambitio multi sint motus, infinitae discordiae et innumerabiles, non sine periculorum apparitione, conatus, etiam si cessent arma, nec etiam pleniter ad sanguinem veniatur, ad quem cum perventum fuerit nihil crudelius atque calamitosius potest accidere. Quarum rerum metu, tolleranda potius hominis vita fuit, non Caesaris solum, qui tanta clementia — sicut legitur — utebatur, sed etiam Sullae vel Marii, qui non poterant civili sanguine satiari.

<sal. tyr. 4.11>	Volo tecum parumper, mi Cicero, super hoc —si placet — rationis examine disputare. Vidisti totum Romanae rei publicae corpus in duas discissum partes, armis non civilibus solum sed consanguineis et cognatis vel, ut usitatiore loquar vocabulo, plusquam civilibus decertare. Vidisti victum confectumque Pompeium, vidisti Catonem et alios — partis victae reliquias et fragmenta bellum in Africa pertinaciter renovantes — simili clade prostratos. Vidisti Pompeianum nomen et factionem in Hispania renovatum altius quam per victarum partium residua sperari poterat aspirare et, cum fortuna videretur miram rerum vertiginem polliceri, non eventu dissimili quam conatus reliquos profligatum. Vidisti, positis armis, bellorum civilium finem et rem publicam debilitatam in unius principis potestatem, utpote de letalis belli morbo resurgentem, velut in quietem certam et necessariam reclinasse.

<sal. tyr. 4.12>	Responde — precor — Cicero, quem portum tam diu tempestatibus iactatae naviculae videbas offerri nisi quod ad unius victoris arbitrium, pro victoriae freno victaeque partis securitate, res publica redigeretur? Dic mihi, nonne quinquennalem Sullae memineras dictaturam? Quae licet fuerit cruenta victosque omnes paene confecisset, fuit tamen alicui rei publicae firmamento. Quid autem in perpetua dictatura Caesaris desiderasti quod optari posset a victis? Nonne fuit prostratis illa praesidio, victoribus freno? Nullos dictatura perdidit, quae multos in vita et dignitate servavit. Fuit illa timentibus praesidium, grassantibus frenum, cunctis salus et principi laus. Quotidie bonum crescebat publicum iamque dignitatibus et honore victi victoribus aequabantur.

<sal. tyr. 4.13>	An recordaris, Cicero, quod et tu ipse dixisti? 'Omnia sunt excitanda tibi, C. Caesar, uni, quae iacere sentis, belli ipsius impetu, quod necesse fuit, perculsa atque prostrata: constituenda iudicia, revocanda fides, comprimendae libidines, propaganda soboles; omnia quae dilapsa iam defluxerunt severis legibus vincienda sunt. Non fuit recusandum in tanto bello civili tantoque animorum ardore et armorum, quin quassata res publica — quicumque belli eventus fuisset — multa perderet ornamenta dignitatis et praesidia stabilitatis suae multaque uterque dux faceret armatus, quae idem togatus fieri prohibuisset. Quae quidem nunc tibi omnia belli vulnera curanda sunt, quibus praeter te mederi nemo potest.'

<sal. tyr. 4.14>	Haec omnia verba tua sunt, longe magis vere dicta quam blande. Quis enim his mederi poterat nisi Caesar? Senatus enim in partes sectus, aut equestris ordo, vel populus aut plebes eadem factionum contrarietate laborantes, inter victos atque victores non diversis sed adversis pugnantes studiis, quomodo poterant ista perficere? Vanam, crede mihi, nullumque felicem exitum habituram spem rei publicae concipiebas aliam quam victoris clementiam et aequitatem. Poterat fortasse locus esse concordiae si non hominum vi et iniuria Caesar occubuisset. Quam occasionem istorum tuorum, quos in infinitum laudas, liberatorum Urbis et orbis rabies — dum illum auferunt, qui te teste solus adhibere poterat medicinam — non solum impediverunt sed ingratitudine, proditione et scelere penitus abstulerunt.

<sal. tyr. 4.15>	Tu quidem ipse, Cicero, pro Plancio tuo causam agens, cunctis — ut abritror — probantibus divine prorsus sanctissimeque dixisti: 'An cum videam navem secundis ventis cursum tenentem suum, si non ea eum petat portum quem ego aliquando probavi sed alium non minus tutum atque tranquillum, cum tempestate pugnem periculose potius quam illi, salute praesertim proposita, obtemperem et paream?' Haec est tua sententia. Nunc autem, cum res publica tamquam navis non secundis ventis sed belli civilis fluctibus agitata non quem volebas sed aequalem forteque meliorem portum intrasset, fuitne iterum in mare turbidum et civicam tempestatem e portu trudenda? Magna belua imperium est et quae non facile possit ad arbitrium flecti vel regi.

<sal. tyr. 4.16>	Sed per immortalis Dei maiestatem, nullusne est rei publicae status in monarchia? Nullamne Roma rem publicam habuit donec sub regibus fuit? Nullamne post Caesarem habitura fuit sub alicuius quemvis sanctissimi principis dominatu? Nonne politicum est et omnium sapientum sententiis diffinitum monarchiam omnibus rerum publicarum condicionibus praeferendam, si tamen contingat virum bonum et studiosum sapientiae praesidere? Nulla libertas maior quam optimo principi, cum iusta praecipiat, oboedire.

<sal. tyr. 4.17>	Quod si nihil divinius et melius quam mundus regitur uno solo praesidente Deo, tanto melius est humanum regimen quanta propinquius ad illud accedit. Illi vero similius esse non potest quam unico principante. Nam et multorum regimen nihil est nisi in unam sententiam conveniat multitudo; si quidem nisi praecipiat unus et ceteri pareant, non unum erit sed plura regimina. Quid abhorres hoc, Cicero, quod apud Aristotelem didicisti? Scis inter species principandi tam natura quam ordine, subditorum utilitate necessitateque rerum omnibus antecedere monarchiam? Natura quidem exigit ut, cum aliqui nati sint servire et aliqui principari, quoad debitae proportionis aequalitas inter omnes observetur, ad meliorem perveniat principatus.

<sal. tyr. 4.18>	Si fuisset enim vobis, o Cicero, princeps unus, numquam inter vos civile bellum tantaque discordia succrevisset. Potuit, immo debuit, vos docere Sullanorum temporum vastitas proximaque dissensio ad illa tollenda necessarium fuisse monarcham, in quem ordine debito totum corpus rei publicae dirigeretur. Nam in illa, quam diligebas, politia vel aristocratia malorum remedium vel esse non poterat, dissidentibus animis, vel tam difficulter et periculose quod nihil minus tempori conveniret. Sicut, occiso Caesare ruptaque monarchici principatus harmonia, rerum experientia clarum fecit; mox enim ad bella civilia fuit reventum, ut nedum utile sed necessarium fuerit ad unum devenire principem, in cuius manibus tot rerum motus et animorum contrarierates, iustitia et aequitate regnantis, simul discerent convenire atque coalescere.

<sal. tyr. 4.19>	Quod si factum in Octavio non fuisset, numquam Romana rabies quievisset, numquam fuisset finis malis coeptumque civile certamen ad confectionem ultimam Romani nominis processisset. Cumque legamus Octavium de restituenda re publica multotiens cogitasse, nihil crediderim eum ab illius intentionis propositio demovisse nisi quod videbat in contentionem omnia reditura. Non erat enim expiatum fermentum illud nec animi civium a commotione tanti fremitus requierant. Quod advertens Maro divinissime, sicut reliqua, dixit: 'Pauce tamen suberunt priscae vestigiae fraudis quae temptare Thetim ratibus, quae cingere muris oppida, quae iubeant telluri infindere sulcos' et cetera. Quod autem 'fraudis' dixit, non 'deceptionis' intelligi debet sed 'fraudis,' id est 'culpae,' in quo sensu penes Livium saepe reperitur vocabulum istud 'fraus.'

<sal. tyr. 4.20>	Quare concludamus illos Caesaris occisores non tyrannum occidisse sed patrem patriae et clementissimum ac legitimum principem orbis terrae, et tam graviter contra rem publicam erravisse quam grave et detestabile potest esse in quiescente re publica civilis belli furorem et rabiem excitare. Nec illis imponere volo superbiam spiritus, qua nedum meliorem supra se perpeti non poterant sed secum etiam nec parem. Non imponam et ambitionem, qui non solum honores ac magistratus sperabant sed inter summos Romae senatus populique Romani principes numerari; hanc optabant, hanc intendebant gloriam. Sed ea non parricidio, non scelere, non superbia, non ambitione paranda fuit; veram gloriam vera virtus gignit, nec alibi quam in verae virtutis laudibus reperitur. Et haec de quarto quem promisimus articulo dicta sufficiant.

<sal. tyr. 5.1>	Quod Dantes iuste posuerit Brutum et Cassium in inferno inferiori tamquam singularissimos proditores. Quoniam ergo Caesar, ut luculentissime probatum est, tyrannus non fuit titulo, quem grata non coacta patria sibi delegit in principem, non fuit et superbia, qui clementer et cum humanitate regebat, clarum est quod sceleratissime fuit occisus. Unde Dantes noster spiritualem designans vitam, attento quod proditio, quae numquam obrepit sine fidei violatione, omnium peccatorum gravissimum est, congelatos glacie proditores infimo statuit in inferno, ubi Luciferum tricipitem totius mundi locavit in centro, formans tria illa capita: medium coloris rubei, sinistrum vero nigerrimum, dexterum autem inter album et croceum, quae coloris qualitas pallor est. Iudam autem, qui Christum prodidit, figuravit Dantes mediis daemoniis immersum faucibus, capite per Luciferum mordicus arreptum, miserabiliter affici; Brutum sinistri, Cassium dexteri rictu capitis apprehensos pedibus aeterne commestionis supplicio lacerari.

<sal. tyr. 5.2>	Quae quidem omnia per poetam singularissimum divinae rationis examine ficta sunt. Hos enim proditores — quorum unus aeterni Dei filium, patrem et creatorem omnium, praetio prodidit, alii pattern patriae, Brutus autem etiam patrem proprium scelere proditionis occiderunt — loco personaque Luciferi punientis aequavit. Modo vero capitibusque quibus torquentur sic eos secrevit quod gravitas peccati per singulos discernatur. Et colores quidem trium capitum referri possunt ad tres effectus qui gignuntur in mentibus peccatorum: primus est rubor ex morsu conscientiae, secundus est pallor ex metu poenae, tertius est nigredo, qui color est nota ex macula culpae. Quae licet omnibus peccatoribus communia sint, inter hos tres tamen specialiter dividuntur. Iudas enim in rubeo capite, quod primum est, immersus caput Luciferi faucibus poenas luit. 'Iuda' quidem, ut ex libro Philonis probat Hieronymus, hebraice scriptum 'laudatio' sive 'confessio' latine dicitur et interpretatur, 'Iudas' autem 'confitens' sive 'glorificans.' Hic enim, poenitentia ductus, referens triginta argenteos inquit: 'Peccavi tradens sanguinem iustum.' Vox quidem confitentis est 'peccavi tradens,' glorificantis autem sive laudantis vox fuit 'sanguinem iustum.' Is ergo qui poenitens laqueo se suspendit, primo rubeoque capite punitur immersus.

<sal. tyr. 5.3>	Cassius, de quo legitur quod cogitans Brutum esse devictum et ob id metuens in manus hostium devenire, uni de proximis caput praebuit abscidendum. Historia quidem habet quod illa pugna Brutus exercitui occurrit Octavii, quem repulsum atque confectum castris exuit; vidente tamen C. Cassio equites ad capienda castra cum impetu recurrentes, cum fugisse crederet, actum de Bruto ratus, in tumultum se redegit et, exploratore tardius redeunte, metu se contulit ad mortem voluntariam subeundam. Qua consideratione fuit a Dante capiti pallido deputatus. Brutus vero, licet Octavii victor, cum superatum videret Cassium et licet sero sciret eadem die maritimo bello se fuisse victores, omnia tamen languescere cernens et Cassium mortuum, scelere et impietate causae victus, hauriendum latus uni sociorum exhibuit. Et quoniam nota criminis maior eidem inusta fuit, eo quod Caesaris filius putareur, ipsum nigro capiti Dantes, ut cernitur, assignavit. Et quod filius eius fuerit, qui sciunt Caesari cum matre Bruti lasciviae fuisse consuetudinem et qui legunt caesariana caede dictatorem, cum ipsum stricto in se videret gladio irruentem, dixisse graece, ut Graecam vocem Latinis exprimam litteris: 'Kai su, teknon?', hoc est 'Et tu, fili?', quod graece sic scribitur: 'καὶ σύ, τέκνον;' satis habere debent verisimiliter persuasum. Accedit ad deformitatis rationem singulare quiddam in Bruto; historice quidem legitur quod, illato lumine, cum aliquid de nocte secum ageret, meditanti quamdam imaginem atri coloris apparuisse, quam, cum quaenam esset interrogasset, respondisse ferunt: 'Malus genius tuus.' Iure Dantes igitur sibi nigram faciem deputavit.

<sal. tyr. 5.4>	Quis reprehendat igitur Dantem si perditissimos homines — qui morali ratione tam graviter peccaverunt occidendo proditorie Caesarem, patrem patriae, gerentem tanta cum clementia principatum, quem ei, maxima necessitate ponendi finem malis extinguendique bella civilia, senatus Romanusque populus detulerunt — in inferni profundum submerserit maximoque supplicio condemnarit? Ceterum illic, ubi princeps diabolicae creaturae, qui per superbiam in Deum et proprium opificem insurrexit, ab eodem sui poematis ordine relegatus est, rationabiliter demersi sunt Iudas, qui Deum hominem prodidit, et Cassius atque Brutus, qui proditorie Caesarem, quoddam quasi divinitatis vestigium iure principatus et accumulatione beneficiorum, quae largissime congessit in eos, destruentes rem publicam ac orbantes patriam, occiderunt. Denique satis abunde sufficeret Danti nostro Maronis auctoritas, quem sibi ducem proposuit et magistrum; inter ultimos enim quos in infimo ponit inferno vult esse 'quique arma secuti impia nec veriti dominorum fallere dextras.'

<sal. tyr. 5.5>	Postremo qui poetico artificio res pertractant solent a negotiorum eventibus, sive veri sive ficti sint, celebrare viros et gesta virorum obscurareque. Sic Homerus Achillem Hectori praetulit, sic Aeneam Mezentio Vergilius Turnique laudibus anteponit. Sic et ipse idem Antonium postponit Octavio, Pallantem Turno, sic et omnes alii victores victis laudibus praestantiores conantur ostendere. Nunc autem quis vult Dantem nostrum eos, quos victoria stravit et praevalentium sequax obscuravit felicitas, celebrare? Ut quos hominum potentia perculit, Dei dispositio non infelices solum sed impios et sceleratos ostendit, Marte iudice testimonioque fortunae, poemate suo Dantes erigat vel laude dignos esse contendat?

<sal. tyr. 5.6>	Verum cum auctor iste doctissimus Christianus videret ex rerum effectibus, qui divinae voluntatis verissimi testes sunt, Deum decrevisse res hominum sub una Romanorum redigere monarchia, nonne debuit eos, qui conati sunt huic ordinationi — qua ratione potuerunt — obsistere, veluti dispositioni Dei contrarios, inter damnatos er reprobos deputare? Quare concludamus in hoc, sicut et in aliis, Dantem nostrum nec theologice nec moraliter longeque minus poetice damnando, sicut fecit, Brutum et Cassium erravisse; immo non solum non errasse sed iuste sine dubio iudicasse.

<sal. tyr. 5.7>	Postremo nunc restat quod de Antenore dubitas et Aenea paucis, sicut promisimus, expedire. Principio quidem historicorum antiquissimi Dares Phrygius et Gnosius Dictys, qui Troianam scripserunt historiam, non ambigue sed plane clarissimeque testantur ipsos de prodenda patria cum Graecorum principibus pepigisse. Quo minus indignor Guidoni de Columna Messana, quod secutus hos auctores ambobus illis principibus notam proditionis inusserit, credoque quod, florentibus tandem Romanis Juliaque familia in humanarum rerum cacumen evecta, quoniam Aeneam inter auctores suos praecipue fuisse iactabant, scriptores quosdam Aeneae nomini pepercisse. Inter quos singularis est Sisenna, qui refertur solum Antenorem Troiae proditorem, non alium, voluisse. Livius autem, nobilissimus auctor, utrosque duces illos excusat, dicens conservatos a Graecis hospitii iure, quod apud antiquos sanctissimum fuit, et quoniam paci restitutionique rerum ablatarum et Helenae se semper favorabiles praebuissent. Honesta quidem excusatio, quae quoniam Capys, Helenus et alii plures, qui numquam sunt inter proditores reputati ab Troia, patientibus victoribus Graecis, incolumes evasere, necessaria non fuit Antenori vel Aeneae, nisi quod alio vitio laborabant. Inter haec tu et quilibet iudex esto. Potes ipsos cum Dicte Dareteque proditionis reos habere, si libet; potes, auctore Sisenna, liberare, si placet, Aeneam, vel ambos excusare cum Livio et Dictem Cretensem atque Daretem Phrygium inter apocryphos reputare. Veritatem enim ad solidum non credo posse per ea quae legerim reperiri, stante praesertim vigintiquinque saeculorum fama, quae non solet, si falsum effuderit, permanere.

<sal. tyr. 5.8>	Habes, Antoni carissime, meum super utraque dubitatione iudicium, in quo, si tardior fui, meis occupationibus, quas tu ipse commemoras, imputato. Sin autem non satisfecerim, ut arbitror, ignorantiam accusa meam; sum enim paratior addiscere quam docere. Vale felix et conare, precor, in virum summum evadere, quo sis tuis decus et omnibus carus.